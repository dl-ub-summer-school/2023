Kosova'nın özelleştirme süreci büyüteç altında
Kosova, tekrar eden şikayetler ışığında özelleştirme sürecini incelemeye alıyor.
Southeast European Times için Priştine'den Muhamet Brayşori'nin haberi -- 21/03/12
Feronikel beş yıl önce özelleştirilmesine ve hâlâ sektörde olmasına rağmen, işçi güvenliğine ilişkin kaygılarla faaliyet gösteriyor. [Reuters]
En azından kağıt üzerinde, harika bir fikir gibi görünüyor.
Hükümet bir kuruluşu satıyor, yönetimin boyunduruğu altından çıkıyor ve satıştan gelen para da devlet bütçesine katkı sağlıyor.
Fakat Kosova'da, eleştirenler özelleştirmede gerçekleşen hukuki sürecin hem karmaşık hem de siyasi etki altında olduğunu, bunun da ekonomi üzerinde uzun vadeli bir etkisi olacağını söylüyor.
Onlara göre, bazı patronlar veya çalışanlar yasadaki belli boşluklardan faydalanırken diğerleri neredeyse hiçbir şey almıyor.
İşin bir de etnik boyutu var, zira çeşitli toplumlara mensup şahıslar -devam eden veya geçmişteki- ayrımcılığın, özelleştirmeden faydalanma becerilerini etkilediğini söyleyebilir.
Esat Berişa buna bir örnek.
"Babam Hidroteknika'da çalıştı, Aralık 1990'a kadar ben de, ama sonra Sırp makamları tarafından işten çıkarıldım.
Savaştan sonra işime geri dönmeyi umut etmeme rağmen bu asla gerçekleşmedi."
SETimes'a konuşan Berişa, Hidroteknika 2006 yılında özelleştirildikten sonra "Hiçbir tazminat almadım ve en kötüsü de yeni sahibi şirketin kaderini değiştirdiği için, şirket artık mevcut değil." dedi.
Bazı durumlarda şirketler, onları işletme isteğinden çok, üstünde oturdukları arsalar için satın alınıyor.
Berişa yalnız değil: Miloseviç rejiminin uyguladığı ayrımcı mevzuat Kosova'da binlerce insanı işlerini bırakmak zorunda bıraktı.
Bunun dışında, özelleştirilen bir çok şirket, faaliyet bölgesini değiştirdi ve çoğu zaman Berişa gibi çalışanlar bordrodan düşürüldü ve bu da Özelleştirme Dairesi önünde sık sık protestolara yol açtı.
Vetevendosje Hareketine mensup ekonomi uzmanı Dardan Seydiu eleştirilerini sakınmıyor.
SETimes'a konuşan Seydiu, "On yıl sonra, ekonominin yapısının çok kötü bozulduğunu görüyoruz.
Üretim şirketlerinin çoğu artık yok veya mal depolamak için kullanılıyor; verimlilik kavramı sadece lafta kalmış ve işsizlik derinleşiyor.
Sonunda da dış yatırımcı sayısı sembolik seviyeye indi ve onların yaptığı yaptırım da sembolik hale geldi." dedi.
Yurtdışındaki bankalara aktarılan ve Kosova hükümeti tarafından kullanılmayan 600 milyon avrodan fazla para, son yıllarda kamu ve devlet kuruluşlarının özelleştirmesinden geliyor.
Seydiu, bunun çok az olduğunu, bölgedeki bazı ülkelerin bu miktara sadece bir veya birkaç şirket sattığını söylüyor.
Balkan Politika Enstitüsü İcra Direktörü Seb Bitiki buna katılıyor.
SETimes'a konuşan Bitiki, "Şirketlerin değeri kötü yönetim, kuruluşların işlevsizliği ve yolsuzluk suçlamaları yüzünden azaldığı için, en önemli hata düşük fiyata satmak oldu." dedi.
Ayrıca kaçan fırsatların bedeli de var: "Bazı durumlarda, özelleştirme daha iyi hizmet ve verimliliğe yol açabilirdi."
Seydiu, geriye dönüp bakıldığında, sürecin "bir ekonomik kalkınma planı olmadan ... aceleye getirildiğini" ve özelleştirmenin işçiler için büyük sorunlara yol açtığını söylüyor.
Seydiu, doğudaki Ana Morava bölgesindeki şirketlere işaret ediyor. Uzman, "Eskiden, şu anda özelleştirilmiş durumdaki kuruluşlarda 17 bine yakın işçi çalışırdı.
Bugün bu kuruluşlar bunların 1.700'den azını çalıştırıyor - iş gücünün %10'u bile korunmadı." dedi.
Bitiki, işçi sendikaları güçlü olsa sonucun farklı olacağını ileri sürüyor.
SETimes'a konuşan Bitiki şunları söyledi: "Burada asıl sorun gerçek anlamda sendikaların olmaması.
İşçiler, daha kolay geçiş sağlayan bir anlaşma üzerinde pazarlık yapamadı.
Çok sayıda işçi işten çıkarıldı.
Çalışmaya devam edenler içinse, iş yerinde güvenlik garantisi yok.
Ferronikel, iş güvenliği sorununu çözme yönündeki siyasi irade eksikliğinin, işçilerin hayatını tehdit ettiği çirkin bir örnektir."
Son aylarda, Kosova'nın orta kesimindeki Feronikel şirketinde çalışan çok sayıda işçi yaralandı ve bunun üzerine Meclis Başkanı Yakup Krasniki çalışma koşullarının daha iyi ve güvenli hale getirilmesi yönünde çağrıda bulunmak zorunda kaldı.
Feronikel 2007 yılında özelleştirilmişti."
Medya patronuna verilen hapis cezası Makedonya'da tartışmaları alevlendirdi
Bazı kesimler Velija Ramkovski ile ilgili mahkeme kararının medya özgürlüğüne yönelik bir saldırı olduğunu iddia ederken, diğerleri işlediği suçların aksini kanıtladığını söylüyor.
Southeast European Times için Üsküp'ten Klaudija Lutovska'nın haberi -- 21/03/12
Medya patronu Velija Ramkovski vergi kaçırmak ve para aklamaktan 13 yıl hapse mahkum edildi. [Tomislav Georgiev/SETimes]
Makedon hükümetini sık sık eleştiren medya patronu Velija Ramkovski hakkındaki hüküm ve hapis cezası, küçük Balkan ülkesindeki gazetecilere göre basın üzerinde soğuk duş etkisi yapacak.
A1 televizyon kanalı, dört gazete ve başka kuruluşların eski sahibi olan Ramkovski, Üsküp Ceza Mahkemesi tarafından 14 Mart'ta para aklamak, suç komplosu, mevkiyi suistimal ve vergi kaçırmaktan 13 yıl hapse mahkum edildi; 19 işbirlikçi de iki ila yedi yıl arasında değişen hapis cezalarına çarptırıldı.
A1 televizyonu ve dört gazete, vergi ödemediği ve alacaklılara karşı yükümlülüklerini yerine getirmediği için kapatıldı.
Makedonya Medya Enstitüsü müdürü Biljana Petkovska SETimes'a verdiği demeçte, "Edindiğimiz izlenim şudur ki, haklarında hüküm verilen medya kuruluşlarına karşı yapılan işlemler seçici niteliktedir ve kurumlar yasaları tüm medya kuruluşlarına uygulamada aynı yöntemleri kullanmamaktadır." dedi.
Başta eski A1 televizyonu çalışanları olmak üzere bazı gazeteciler, "Örümcek Ağı" kod adlı davanın, hükümetle, onun politikalarını eleştiren ve muhalefeti destekleyen zamanın en güçlü televizyon kanalı arasındaki bir kavgaya işaret ettiğini savunuyor.
Eski A1 televizyonu yayın işleri müdürü ve muhalif Sancak Birliği milletvekili Safet Bishevac, ""Mevcut siyasi düzen, kendisine karşı olan her özgür düşünce ve her fikri mutlak kontrol altına alacaktır.
Onun amacı, ki bugün bu kanıtlanmıştır, Başbakan Nikola Gruevski'nin diktatörlüğüne karşı sürdürülen mücadelede bayrağı taşıyan A1 televizyonu ve Velija Ramkovski'yi susturmaktır." dedi.
Yetkililer buna yanıt olarak, A1 televizyonunun herhangi başka bir örgütle aynı muameleyi gördüğünü ve Ramkovski'nin yıllardır işlediği cürümlerden suçlu bulunduğunu söyledi.
İktidardaki VMRO partisi milletvekili Antono Milososki SETimes'a şunları söyledi: "Bu, bütün ülkelerde suç ve yolsuzluğa karşı sürdürülen taviz vermez bir mücadele, ancak bunun yaptırımları büyük oranda ilgili unsurların siyasi iradesine ve kurumların işlerini bağımsız şekilde yapma beceri ve kapasitesine bağlı."
Savcılar, Ramkovski'nin 4,5 milyon avro vergi kaçırdığı ve yolsuzlukla -örneğin sahte içerikli fatura keserek- 17,5 milyon avro kazanç sağladığı yönünde ifade veren 25 tanık çıkardı.
Ramkovski, merkezi A1 televizyonunda bulunan ve Türkiye ve ABD'de de faal durumda olan 15 firması kanalıyla faaliyet gösteriyordu.
Uluslararası Şeffaflık Örgütü'nün Makedonya Bürosu Başkanı Sladjana Taseva'ya göre, sorun daha çok hükümetin A1 televizyonunun mallarına tedbir ve el koymasıyla ilgili.
Taseva, Şeffaflık Örgütü'nün el koymanın yasalara uygunluğunu incelemesi için Makedonya Anayasa Mahkemesi'ne dilekçe verdiğini söyledi.
Taseva, "Örümcek Ağı'nın son sözünü uluslararası mahkemelerde söyleyeceğine eminim." dedi.
Duayen gazeteci Mirka Velinovska gibi diğerleri, medya özgürlüğüyle ilgili şikayetleri dayandıracak bir argüman olmadığını savundu.
SETimes'a konuşan Velinovska, "Yasanın uygulanmasını istiyor musunuz, istemiyor musunuz?
Makedonya'da ifade özgürlüğü yaşıyor ve işlerini kaybeden A1 televizyonu çalışanları yine mesleklerine devam ediyor.
Bazıları ... yabancı destekçilerden yardım aldı ve kendi medya kuruluşunu kurdu, diğerleri yerli medyada iş buldu.
İfade özgürlüğü nerede çiğnenmiş?" dedi.
BH'de Komsiç partisinden istifa etti
BH cumhurbaşkanlığı üyesi Zeljko Komsiç'in iktidardaki Sosyal Demokrat Parti'ye sırtını dönmesi, ülkedeki siyaset sahnesini sarstı.
Southeast European Times için Tuzla'dan Bedrana Kaletoviç'in haberi -- 21/03/12
Zeljko Komsiç BH üçlü cumhurbaşkanlığı üyesi görevini sürdürecek. [Reuters]
Bosna-Hersek (BH) cumhurbaşkanlığı üyesi Zeljko Komsiç, 20 Mart Salı günü Sosyal Demokrat Parti (SDP) genel başkan yardımcılığı ve uzun süreli parti üst düzey yönetim kurulu üyeliği görevlerinden istifa etti.
Üçlü cumhurbaşkanlığının Hırvat üyesi olan Komsiç, Bosna-Hersek Federasyonu'ndaki en popüler siyasilerden birisi.
Partiden istifasını duyurması sonrasında medyaya konuşan Komsiç, "BH cumhurbaşkanlığı üyesi olmaya devam edeceğim ve bu görevi, devlete olan bütün yükümlülüklerimle tam kapasitede sürdüreceğim." dedi.
SDP'den bir tepki gelmemesine rağmen, Komsiç'in bu ani hareketinin Sırbistan Dışişleri Bakanı Vuk Jeremiç'in BM Genel Sekreteri adaylığını destekleyen parti Genel Başkanı Zlatko Lagumciya ile ayrı düşmesinden kaynaklandığı yönünde söylentiler dolaşıyor.
SDP Genel Başkanının, Jeremiç'e verdiği desteğe karşı Komsiç ve parti üyeleri ve yandaşların muhalafetini gözardı ederek geçtiğimiz hafta Belgrad'a yaptığı ziyaret, bu anlaşmazlığın doruk noktası oldu.
14 Mart'ta Jeremiç ile yaptığı görüşme sonrasında Belgrad'da basın mensuplarına konuşan Lagumciya, "Uzlaşma sağlamak ve elimizde bir aday ismi olması güzel.
Jeremiç'e destek vermemiz ... gerekiyor.
Aksi takdirde ortak bir tutuma sahip olmayan ciddiyetsiz siyasiler olurduk." dedi.
SDP, 2010 yılında yapılan son genel seçimlerden BH siyaset sahnesinin en güçlü partisi olarak çıktı.
Ne gariptir ki, partideki gerginliğin nedeni seçimlerin sonuçlarıydı.
Pek çok parti mensubu Lagumciya'nın Demokratik Hareket Partisi (SDA) ile koalisyon kurma kararının otokratik olduğunu hissetti ve karar, parti kadroları ve seçimlerde SDP'yi destekleyen vatandaşların büyük kısmı tarafından ihanet olarak değerlendirildi.
Saraybosna Felsefe Fakültesi öğretim üyesi Enver Kazaz SETimes'a verdiği demeçte, "Lagumciya ve Komsiç, SDP'yi kişisel siyasi arzuların rehinesine çevirerek partiyi mahvetti.
Onların ihtilafı sadece, devletin sorumsuzluğunun bir göstergesidir." dedi.
İhtilaflar SDP'de uzun zamandır mevcuttu.
Pek çok tanınmış üye partiden ayrıldı.
Eski SDP üyesi Senad Pecanac SETimes'a şunları söyledi: "Parti, sosyal demokrasinin ilkelerini unutuyor.
Bu onun temel ilkesidir ve parti içindeki bu olaylar da bu gerçeğin bedelidir." dedi.
SDA genel başkanlarından Süleyman Tihiç, Komsiç'in istifasının ülkenin dış politikasını etkileyebileceğine inandığını söyledi.
SETimes'a konuşan Tihiç, "Komsiç'in, cumhurbaşkanlığının diğer üyeleriyle birlikte dış politikadan sorumlu olduğu gerçeği göz önüne alındığında, bu durum BH cumhurbaşkanlığı ve dışişleri bakanlığının işleyişini karmaşık hale getirebilir." dedi.
Ekim ayında yapılacak genel seçimlere sadece aylar kala gelen istifa, seçmenleri sarstı ve Komsiç'in popülaritesi ışığında SDP'yi güç bir duruma soktu.
Saraybosna'da yaşayan Selma Guniç SETimes'a "Hiçbir zaman bir ulusu kayırmadı.
Ülke için, BH için savaştı.
Bu yüzden ona oy vermek istiyordum." dedi.
Tuzla'da yaşayan İvica Tomiç ise SETimes'a şunları söyledi: "Bu ülkenin Komsiç gibi siyasilere ihtiyacı var.
Bir parti onun görüşlerine ihanet ettiyse, mantıklı olan şey ayrılmaktır.
Bu hareketler onu daha da fazla desteklemek için bir nedendir."
Moldova'nın yeni cumhurbaşkanı reform ve entegrasyona eğilecek
Neredeyse üç yıldır bir lideri olmayan Moldova, yeni cumhurbaşkanına kavuştu.
Southeast European Times için Chisinau'dan Alina Radu'nun haberi -- 21/03/12
Moldova'nın yeni cumhurbaşkanı Nicolae Timofti, neredeyse üç yıldır ülkenin ilk lideri. [Reuters]
Moldova'nın yeni cumhurbaşkanı 64 yaşındaki eski yargıç Nicolae Timofti, ülkeyi Avrupa üyeliği yoluna sokma sözü verdi.
Ama bunu yapabilmek için bir çok engeli aşması gerekiyor.
Timofti, görevi geçen hafta yapılan az farklı bir oylama sonrasında devraldı.
Ülke neredeyse üç yıldır liderden yoksun.
Milletvekillerinin 16 Mart seçimlerinin sonuçlarını onayladığı 19 Mart Pazartesi günü parlamentoya hitaben yaptığı konuşmada Timofti, "En önemli devlet kurumlarından birisi felç olmuş durumdadır.
Ülkenin hayati gelişim süreci, istikrarsızlık ve belirsizlikten etkilenmiştir." dedi.
Cumhurbaşkanının gündeminin başında, siyasi çıkmaza son verilmesi yer alacak.
Yoğun tartışmalar sonucunda, anayasada, bir sonraki cumhurbaşkanının siyasi açıdan bölünmüş parlamento tarafından değil, halk tarafından seçilmesine olanak sağlayacak değişiklikler yapılması kararına varıldı.
Milletvekillerine konuşan Timofti, "2000 yılında başlayan anayasa reformunun tamamlanmadığını kabul etmeliyiz.
Bugün, sadece devlet kurumlarını değil, aynı zamanda temel insan haklarını da etkileyen daha önemli sorunlarla karşı karşıyayız."
Anayasa uzmanı ve milletvekili Victor Popa, Timofti’nin ilk hedeflerinden birinin anayasada reform ve iyileştirme olması gerektiğini söyledi.
SETimes'a konuşan Popa, "Anayasa reformu konusunda parlamentoyla işbirliği yapmanın onun yükümlülüğü olduğunu düşünüyorum.
Bu tabii ki uzun ve karmaşık bir prosedür, fakat yeni cumhurbaşkanı, anayasanın bütün vatandaşlar için işlemesini sağlamalıdır." dedi.
Parlamento yedi defa lider seçme girişiminde bulunmasına karşın, hiçbirinde oy çoğunluğunu sağlayacak bir aday çıkarmayı başaramadı.
Mevcut çıkmaz, parlamentodaki oyların çoğunluğuna sahip olan Avrupa Entegrasyon İttifakı iki oy eksik kalırken, Komünist Parti temsilcilerinin bir ittifak adayına oy vermeyi reddetmesinden kaynaklanıyor.
Kasım 2011'de, çok sayıda Komünist parti mensubu parlamentoda bir Sosyalist fraksiyon oluşturmak üzere partiden ayrıldı.
Bu kişiler, 16 Mart'taki seçimlerde Avrupa yanlısı çoğunluğa katıldılar.
Yeni cumhurbaşkanı, önceliği AB üyeliğine vereceğini söyledi.
Seçim konuşmalarından birinde Timofti, "Toplumu birleştirmek, bir bütün olarak ilerlemesini sağlamak için bir fikre ihtiyacımız var.
Bu fikrin de Avrupa entegrasyonu olduğuna inanıyorum.
Halk, AB'nin bir değerler ve refah alanı olduğunu ve bizim de bunun bir parçası olmayı hakettiğimizi, ama belli çabalar da sarfetmemiz gerektiğini anlamalı." dedi.
Adalet Bakanı Oleg Efrim'e göre, bu çabalardan biri yargı reformu.
SETimes'a konuşan Efrim, "Moldova'da yargı reformunun başındayız ve yeni cumhurbaşkanının buna katkıda bulunması şart.
Kendisi, insan hakları için adaletle ilgili tüm bilgi ve deneyimini bize sunmak durumunda." dedi.
Timofti de buna katılıyor.
Cumhurbaşkanı, "Bağımsız bir yargı sistemi ülkenin kalkınmasının anahtarıdır.
Yatırımlar, çalışma alanları, girişimciliğin gelişimi, yoksullukla mücadele çabaları ve Moldova halkının devlete ve geleceğe olan güveni buradan büyür." dedi.
Vatandaşlar yeni liderin ülkenin sorunlarını çözüp çözmeyeceği konusunda farklı görüşlere sahip olsa da, pek çoğu bir cumhurbaşkanının bulunmamasının daha kötü olduğu konusunda birleşiyor.
Calarasi'de yaşayan öğretmen Veronica Popescu SETimes'a şunları söyledi: "Moldova uzun süredir bir cumhurbaşkanından yoksundu.
Reisi olmayan bir ev gibiydi.
Cumhurbaşkanı olmadan ülke kalkınamaz, kimse geleceğe inanmaz."
52 yaşındaki vatandaş Gheorge Tataru da SETimes'a şöyle konuştu: "Çalışacak yer yok, iş bulmak için her yıl ülkeyi terk etmek zorundayız, çünkü burada bir iş piyasası yok.
Cumhurbaşkanı bu sorunu çözecek mi?
Sanmıyorum, ama bir cumhurbaşkanının olması, ülkede daha fazla siyasi istikrar anlamına gelir."
SETimes'a konuşan 11 yaşındaki öğrenci İnga Taranu ise şunları söyledi: "Seçim günü okuldaydım - salonda büyük bir televizyonumuz var.
Bütün öğretmenler ve öğrenciler seçimleri izliyor ve dinliyordu.
Bence, önemli görünüyor.
Doğduğum günden beri sadece bir komünist cumhurbaşkanım oldu - bu, hayatımdaki ilk Avrupa yanlısı cumhurbaşkanı."
Branko Crvenkovski: Makedonya, NATO kriterlerini yerine getirdi
Makedonya Cumhurbaşkanı Branko Crvenkovski, Southeast European Times’ın kendisiyle özel olarak yaptığı röportajda, Arnavutluk, Hırvatistan ve Makedonya’nın NATO’ya katılmasının Batı Balkanlar’da istikrara büyük katkı sağlayacağını söyledi.
Marina Stojanovska, Southeast European Times, Üsküp -- 17/03/08
Makedonya Cumhurbaşkanı Branko Crvenkovski.
Southeast European Times: Sayın Cumhurbaşkanı, Kosova’nın bağımsızlığını ilan etmesinin ardından bölgede çalkantılı bir dönem bekliyor musunuz?
Branko Crvenkovski: Kosova’nın bağımsızlığını ilan etmesi şüphesiz bazı riskler taşıyor.
Sırbistan'ın, Kosova'da yaşayan Sırp nüfusun ve yanı sıra dünya genelinde birçok ülkenin bu eyleme karşı çıkması, ciddi sorunlarla karşı karşıya kalacağımızın habercisi.
Bence temel mesele, Kosova’nın Sırp nüfusun çoğunluğunun yaşağıdı kuzey kesimindeki gidişata dayalı.
Bu bölgede uluslararası yapılar ve yeni Kosova yetkilileri etkin bir varlık göstermedikleri takdirde, Kosova’nın yavaş yavaş bölünmesine şahit olabiliriz. Bu da hem Kosova’da sürekli bir istikrarsızlık yaratabilir hem de bölgede yeni etnik ayrılıklara neden olabilir.
Setimes: Bağımsızlık ilanının, Makedonya ve ülkenin Sırbistan ile olan ilişkileri üzerinde ne gibi etkileri olabilir?
Ekonomik ya da daha farklı engellemeler olmasını bekliyor musunuz?
Crvenkovski: Makedonya Cumhuriyeti, Kosova’nın bağımsızlığı konusundaki nihai kararını henüz belirlemiş değil.
Bu meselede AB ve NATO üyeliğine aday bir ülke olarak, bu yapıların ortak politikasına uymaya devam ediyoruz.
Fakat tabii ki son kararımız ve bu kararın verileceği tarih, büyük ölçüde ulusumuzun ve devletimizin menfaatlerinin korunmasına ilişkin değerlendirmelere dayalı olacaktır.
Her iki ülkenin de yakın bir komşusu olarak hem Belgrad hem de Priştine ile eşit derecede iyi ilişkiler kurmaya kararlıyız.
Bunu başarıp başaramayacağımız ise yalnızca bize değil komşularımızın tavrına da bağlı.
Setimes: Bükreş Zirvesinde Makedonya’nın NATO’ya davet edilmesini bekliyor musunuz? Böyle bir davet gerçekleşirse bölge güvenliği bundan nasıl etkilenir?
Bunlara ek olarak ülkenin ekonomik durumunda bir değişiklik olacağını düşünüyor musunuz?
Makedonyalı bir asker, Afganistan’daki barış koruma misyonunda görev yapmak üzere yola çıkmadan önce oğluna veda öpücüğü veriyor.
Ülke, dünya genelinde pek çok barış koruma misyonuna katkıda bulundu. [Getty Images]
Crvenkovski: Makedonya Cumhuriyeti, NATO daveti için gerekli tüm kriterleri yerine getirdi.
Ülkemizin ve diğer iki Adriyatik Sözleşmesi ülkesi olan Arnavutluk ve Hırvatistan'ın İttifak'a katılması şüphesiz ki bölge istikrarına büyük katkı sağlayacaktır.
Kosova’nın bağımsızlığını ilan etmesi ve bu durumun yarattığı riskler düşünülecek olursa, NATO'ya katılımımız daha da önem kazanıyor.
Siyaset ve güvenlik istikrarına ilişkin her türlü ilave güvence – ki NATO üyeliği bu tür güvenceler sağlamaktadır – yeni yatırımlar ve ekonomik kalkınma açısından güçlü bir teşvik niteliği taşımaktadır.
Setimes: Makedonya ve Yunanistan arasındaki isim tartışması, Makedonya’nın NATO’ya kabul edilmesi önünde bir engel teşkil ediyor mu?
Crvenkovski: Makedonya ve Yunanistan arasındaki isim tartışması, üyelik kriterleri ile kesinlikle ilgili olmayan, iki taraflı bir anlaşmazlıktır ve ilke olarak NATO ile ortaklığımız açısından bir engel teşkil etmemelidir.
Fakat ne yazık ki İttifak'a tam üye olan Yunanistan, üyeliğimizi veto etme tehdidinde bulunuyor.
Öyle ki bölgesel istikrara zarar verme pahasına da olsa, İttifak’ın menfaatine karşılık kendi menfaatini kabul ettirmeye çalışıyor.
Setimes: Peki Yunanistan yine de veto seçeneğini kullanırsa ne olacak?
Ülkenin ismi ve NATO üyeliği arasında bir seçim yapılması gerektiği takdirde, Makedonya’nın ismini korumayı tercih etmesi gerektiği konusunda siz ve hükümetiniz hemfikirsiniz.
Crvenkovski: Dürüst olmak gerekirse böyle bir şeyin gerçekleşeceğini sanmıyorum.
Makedonya Cumhuriyeti, NATO üyeliği yolunda güçlü ve samimi bir kararlılık gösteriyor.
Son yıllarda bu hedefe ulaşmak için çok çalıştık ve üyelik daveti almayı hakediyoruz.
Üyeliğin bedelini, kendi ulusal ve kültürel kimliğimizden vazgeçerek ödememizin istenmesi ne adil bir hareket olur, ne de İttifak’ın bağlı olduğu temel değerlerle bağdaşır.
Setimes: Irak’taki Makedon barış koruma gücü askerlerini ziyaret ettiniz.
Bu misyonlarda yer almak Makedonya’ya nasıl bir deneyim ve kazanım sağladı?
Crvenkovski: Makedon askerler Irak, Afganistan, Bosna Hersek ve Lübnan’da askeri misyonlarda görev alıyor.
Böylece şimdiden tam ve sorumlu bir NATO üyesi gibi davranıyor ve dünya genelindeki barış operasyonlarına katkıda bulunuyoruz.
Makedon Ordusu bu tür görevlerde aldığından çok daha fazlasını veriyor, fakat bize düşen sorumluluğun tamamen bilincindeyiz ve bu tür zorluklara meydan okumaya istekliyiz.
NATO Genel Sekreteri Jaap de Hoop Scheffer (sağda) ve Crvenkovski, geçtiğimiz yıl NATO genel merkezinde yapılan bir toplantının ardından gazetecilere demeç veriyor. [Getty Images]
Setimes: Hükümet ile olan işbirliği düzeyinden memnun musunuz?
Crvenkovski: Makedonya Cumhuriyeti ile ilgili temel meseleler konusunda hükümet ile aramızda tatmin edici düzeyde bir işbirliği var ve bu tür husularda uyumlu görüşlere sahibiz.
Şüphesiz ki işbirliği artırılabilir ve artırılmalı da, fakat bu, içinde bulunduğumuz dönemde üzerinde özel olarak durmak istediğim bir konu değil.
Setimes: Makedonya, AB’ye tam üyelik yolunda ne kadar ilerleme kaydetti?
Reform süreçlerinin hızından memnun musunuz?
Crvenkovski: Katılım müzakereleri için bir başlangıç tarihi almak ve vize rejiminin serbestleştirilmesi ile ilgili görüşmeleri eksiksiz ve başarılı bir şekilde sonuçlandırmak açısından, gerekli tüm ön koşulları 2008 yılında yerine getirmeyi hedefliyoruz.
Gerçekçi bir açıdan bakacak olursak, bunlar ulaşılabilir hedefler.
Kendi zayıflığımız yüzünden bu hedeflere geçtiğimiz yıl ulaşamamış olmaktan üzüntü duyuyorum.
Reformların önümüzdeki aylarda yoğunlaşacağından eminim.
Setimes: Sizce Makedonya yıl sonuna kadar bir müzakere tarihi alır mı?
Crvenkovski: Makedonya Cumhuriyeti, 2008 yılı sonuna kadar bir müzakere tarihi alabilmek için gerekli kurumsal kapasiteye, demokratik potansiyele ve daha da önemlisi kararlılığa sahiptir.
Setimes: Kısa bir süre önce Amerikan büyükelçisi, Mayıs ayında hükümet ile Demokratik Bütünleşme Birliği (DUI) arasında imzalanan anlaşmanın uygulamasının tamamlanması gerektiğini hatırlattı.
Bu anlaşmanın uygulanmasını destekliyor musunuz?
Crvenkovski: Anlaşmalar uygulanmak için yapılır.
Taraflardan biri yükümlülüklerini yerine getirmekten kaçtığı takdirde, siyasi diyalog kaybolur.
Umuyorum ki Mayıs ayındaki anlaşmayı imzalayan taraflar – yani Başbakan Gruevski ve DUI lideri Ali Ahmeti – bunun tam olarak farkındadır.
Setimes: Sık sık bölge ülkelerini ziyaret ediyorsunuz.
Balkan ülkeleri arasındaki işbirliği hakkında ne düşünüyorsunuz ve sizce bu işbirliği ne derecede önem taşıyor?
Crvenkovski: Bölgesel işbirliği büyük önem taşıyor.
Bu bakımdan, bugün içinde bulunduğumuz durumun on yıl öncesine kıyasla çok daha iyi olmasından memnuniyet duyuyorum.
Bölge yeni ve tarihi bir fırsatla karşı karşıya.
Ülkeleri, işbirliğini çatışmaya tercih eden siyasi seçkinler yönetiyor ve bu seçkinlerin hepsi aynı demokratik değerlere ve ortak Avrupa hedeflerine kararlılıkla bağlı.
Bu ortamdan faydalanılmalı.
Türkiye Anayasasını Değiştirdi
Türkiye cumhurbaşkanı, ülkeyi AB standartlarına daha da yaklaştırmayı hedefleyen kilit önemdeki anayasa değişiklikleri paketini Cuma günü imzaladı.
Southeast European Times için İstanbul'dan Fatih Baran'ın haberi - 25/05/04
Cumhurbaşkanı Ahmet Necdet Sezer anayasa değişikliklerini 21 Mayıs Cuma günü imzaladı. [AFP]
Cumhurbaşkanı Ahmet Necdet Sezer, iç yasaları AB yasalarına daha da yaklaştırmayı hedefleyen kilit önemdeki anayasa değişiklikleri paketini 21 Mayıs Cuma günü imzaladı. 10 maddeden oluşan paket iktidardaki Adalet ve Kalkınma Partisi (AKP) hükümeti tarafından önerilmiş ve muhalefetteki Cumhuriyet Halk Partisi (CHP) ve Doğru Yol Partisi (DYP) tarafından da desteklenmişti.
Değişikliklerin geçirilmesiyle Türk Anayasası 1982'den bu yana dokuzuncu kez değiştirilmiş oldu.
Mevcut anayasa 1980 darbesi sonrasındaki askeri hükümet tarafından hazırlanmış ve 1982'de uygulamaya konmuştu.
Türkiye'nin AB'ye katılım hedefi çerçevesinde hazırlanan değişiklik paketiyle tartışmalı Devlet Güvenlik Mahkemeleri (DGM) kaldırılıyor, Genelkurmay Başkanlığı temsilcisi Yüksek Öğrenim Kurulu'ndan (YÖK) çıkarılıyor, kadın-erkek eşitliği güvence altına alınıyor, idam cezası kaldırılıyor, askeri harcamalar Sayıştay gözetimine veriliyor ve basımevlerine el konmasına son veriliyor.
Anayasanın on maddesinde değişiklik yapıldı:
Madde 10'a "kadın ve erkek eşit haklara sahiptir" ifadesi eklendi.
"İdam cezasının infazı" ifadesi, Madde 15'ten çıkarıldı.
Madde 17'nin idam cezasına ilişkin kısmı, "olağanüstü hal zamanlarında idari güçlerin talimatlarının yerine getirilmesi sırasında" ifadesiyle birlikte çıkarıldı.
Madde 30'daki "ülkenin egemenliği, cumhuriyetin ilkeleri ve ulusal güvenliğe karşı işlenmiş suçlardan suçlu bulunmadıkça" ifadesi kaldırıldı.
Söz konusu madde basımevlerinin kapatılmasıyla ilgiliydi.
Madde 38'deki "idam cezası ülke savaş veya savaşa yakın şartlarla karşı karşıya kalmadıkça veya terör suçları dışında kullanılamaz," cümlesi kaldırıldı.
"Kimse idam cezasına çarptırılamaz" cümlesi eklendi.
Meclisin idam cezalarını onaylama yetkisi, Madde 87'de anlatıldığı şekilde feshedildi.
Madde 90'da değişiklik yapılarak, ihtilaf çıkması halinde iç yasaların doğru prosedürle onaylanmış uluslararası yasalara tabi olması sağlandı.
Genelkurmay Başkanlığının YÖK'e üye atama hakkı Madde 131'den çıkarıldı.
DGM'lerin kurulması ve işleyişini anlatan Madde 143 kaldırıldı.
Sayıştay'ın Madde 160'ta belirlenen yetkileri genişletildi ve ordu harcamalarına gizli soruşturma çağrısında bulunan cümle çıkarıldı.
Yasa gereği, anayasa değişikliklerinin uygulanabilmesi için üçte iki meclis çoğunluğu gerekiyor.
Değişiklik paketi üzerine yapılan oylamaya katılan 526 milletvekilinden 514'ü değişiklik lehinde oy verdi.
Meclisin bu eylemi Türkiye'nin AB standartları yolunda kaydettiği ilerlemeye büyük katkı yapsa da, anayasanın AB şartlarını karşılar hale getirilebilmesi için en az 20 maddesinin daha değiştirilmesi gerekiyor.
Adalet Bakanı Cemil Çiçek'e göre pek çok madde AB standartlarına ve genel olarak kabul görmüş parlamenter sisteme uymuyor.
Hırvatistan'a AB üyeliğine ilişkin reformları hızlandırma çağrısı
AB'ye 2010 yılına kadar katılma yolunda devam etmek istiyorsa Birlik üyeliği için gereken reformların uygulanmasını önümüzdeki üç ay içinde hızlandırması gerektiğini söyledi.
(Reuters, AFP, AP, Avrupa Komisyonu, Eupolitix, Europolitics.info - 08/04/08)
AB'nin Genişlemeden Sorumlu Komisyon Üyesi Olli Rehn, "Önümüzde, örneğin yargı ve kamu idaresi reformu ve yolsuzlukla mücadele gibi yapılacak çok iş var." dedi. [Getty Images]
Avrupa Komisyonu'nun (AK) üst düzey yetkililerinden biri 8 Nisan Salı günü yaptığı açıklamada, önümüzdeki üç ayın Hırvatistan'ın umduğu gibi 2010 yılında AB'nin 28. üyesi olma hedefi açısından son derece önemli olacağını belirtirken, Zagreb'i reform çabalarını hızlandırmaya da çağırdı.
AB'nin Genişlemeden Sorumlu Komisyon Üyesi Olli Rehn Hırvatistan Dışişleri Bakanı Gordan Jandrokoviç ile görüşmesi sonrasında yaptığı açıklamada, "Hırvatistan'ın ilerleme şansı yüksek olmasına karşın, önünde yargı ve kamu idare reformu ve yolsuzlukla mücadele gibi yapılacak çok iş var." diyerek şöyle devam etti: "Bunu Haziran ayına kadar yapmak şart, aksi takdirde teknik takvim neredeyse imkansız hale gelecek."
AK, Hırvatistan ile üyelik müzakerelerini 2009 sonbaharına kadar tamamlayıp ülkenin ertesi yıl Birliğe katılmasına olanak sağlamak istediğini açıkladı.
Müzakereler Ekim 2005'te başladı ve o zamandan bu yana 35 müzakere faslından 16'sı açıldı, bunların ikisiyse şartlı olarak kapatıldı.
AK'nin Zagreb temsilcisi Vincent Degert Salı günü yaptığı açıklamada, şu anda tartışılmakta olan 14 politika alanının on kadarının bu yıl sonuna kadar kapatılabileceğini söyledi.
Degert'e göre, bu ay büyük olasılıkla iki yeni fasıl, ardından da Fransa'nın 1 Temmuz'da altı aylık AB dönem başkanlığını devralmasından önce birkaç tane daha açılacak.
"Genel olarak, Hırvatistan'ın üyelik müzakereleri iyi gidiyor." diyen Rehn, Zagreb'in daha zor bazı fasıllarla ilgili müzakerelerin Haziran ayında başlayabilmesi için gerekli adımları atmasını umduğunu belirtti.
Komiser, Hırvatistan'ı geçen hafta aldığı NATO üyelik davetinden ötürü de kutladı.
Rehn ayrıca, Hırvatistan ile Slovenya arasındaki sınır trafiğiyle ilgili anlaşmazlık çözüldüğü için, balıkçılık ve dış politika konulu müzakereleri ertelemek için bir neden kalmadığını da belirtti.
Jandrokoviç Brüksel'de gazetecilere verdiği demeçte, ülkesinin fasılları açmak için gereken kriterleri karşılamak ve Zagreb'in bu konulardaki müzakere tutumlarını sunmaya Haziran ayına kadar hazır hale gelmek için her türlü çabayı göstereceğini söyledi.
Jandrokoviç,"Bunu yapmaya hazırız ve yapacağız." dedi.
Ancak yetkili Salı günü verdiği bir röportajda, bunun kolay bir iş olmayacağını ve çok çalışmak gerekeceğini de itiraf etti.
AK Başkanı Jose Manuel Barroso Hırvatistan Başbakanı Ivo Sanader ile geçtiğimiz ay yaptığı görüşme sonrasındaki açıklamasında, Komisyonun Hırvatistan'ın bir dizi şartı yerine getirmesi halinde 2009 yılındaki müzakerelerin teknik sonucuna ilişkin belirtici nitelikteki bir takvimi bu sonbaharda sunacağını söyledi.
Jandrokoviç, Rehn ile görüşmesinde "Hırvatistan'ın tam üyelik kriterlerini yerine getirmek ve 2010 yılında AB üyesi olmak için gereken her şeyi yapmaya hazır olduğunu özellikle vurguladığını" söyledi.
NATO kararından, Makedonya'ya isim anlaşmazlığı konulu müzakereleri hızlandırma çağrısı çıktı
Geçtiğimiz hafta Bükreş'te gerçekleşen NATO zirvesi sonrasında Makedonya'da hayal kırıklığı hüküm sürmeye devam ederken, hükümet Yunanistan ile arasındaki isim anlaşmazlığını çözmek için istişarelerde bulunuyor.
Southeast European Times için Üsküp'ten Marina Stojanovska'nın haberi -- 09/04/08
ABD Başkanı George W. Bush (solda), geçtiğimiz hafta Bükreş'te düzenlenen NATO zirvesinde Makedonya Cumhurbaşkanı Branko Zrvenkovski (ortada) ve Başbakan Nikola Gruevski ile konuşurken görülüyor. [Getty Images]
Makedonya'da geçen hafta NATO'ya üyelik daveti alınamamasının yarattığı hayal kırıklığı sürmesine rağmen, yetkililer üyelik yolundan vazgeçmeme sözü verdiler. 7 Nisan Pazartesi günü hükümet, Yunanistan ile sürmekte olan ve Makedonya'ya NATO davetine mal olan isim anlaşmazlığını çözme amaçlı görüşmeleri bu hafta başlatacağını duyurdu.
İttifak üyeleri Makedonya'nın üyelik önşartlarını yerine getirdiğini kabul etmelerine karşın, isim sorunu engel teşkil etmeye devam ediyor.
NATO, bu sorun çözülür çözülmez davetin yapılacağını söyledi.
Cumhurbaşkanı Branko Zrvenkovski'nin Pazartesi günü bir araya geldiği NATO Genel Sekreteri Jaap de Hoop Scheffer, anlaşmazlığın Makedonya'nın davet almasını engellediğini yineledi.
Ancak de Hoop Scheffer, bu sorun çözülür çözülmez NATO'nun ülkenin üyelik sürecini otomatik olarak devreye sokacağını da belirtti.
Zrvenkovski, konuyla ilgili devlet stratejisinin tanımlanması gerekmesine karşın, ülkenin stratejik hedeflerinin etkilenmemesi gerektiğini söyledi.
Başbakan Nikola Gruevski de bu görüşü tekrarladı.
Gruevski, "Siyaset ve diğer kamuoyu çevrelerinden uzmanlarla yapılacak daha geniş istişareleri içeren adımlar atacağız." dedi.
Makedonya, isim anlaşmazlığına son verme çabalarını yoğunlaştırmaya karar verdi.
ABD Dışişleri Bakan Yardımcısı Daniel Fried, Atina'nın müzakerelerin devamını onaylayıp onaylamayacağı konusunda görüşmek için Pazartesi günü Yunanistan Dışişleri Bakanı Dora Bakoyanni ile temasa geçti.
Fried, Makedon liderler ve konuyla ilgili BM elçisi Matthew Nimetz ile de görüştü.
Pazartesi günü, Gruevski konuyu görüşmek üzere önde gelen siyasi partilerin liderleriyle bir araya geldi.
Başbakan, partilere Nimetz'in önerilerini kabul edip etmediklerini kamuoyu önünde doğrulamalarını isteyeceğini söyledi.
Ancak iktidar koalisyonundaki Arnavut azınlık partisinin erken seçim talebinde bulunması beklendiğinden, hükümetin istikrarı söz konusu.
Hafta sonu Hırvatistan'da Zrvenkovski ve Gruevski ile bir araya gelen ABD Başkanı George W. Bush, Makedonya'nın NATO üyelik hedefine verdiği desteği tazeledi.
Zagreb'de konuşan Bush, Makedonya'nın NATO üyelik daveti alamamasından duyduğu üzüntüyü dile getirdi.
Başkan, yurtdışındaki görevlerde yer alan Makedon askerlerinin katkılarına övgüde bulundu ve Makedonya'nın anlaşmazlığı çözer çözmez NATO üyesi olacağı yönündeki umutlarını ifade etti.
Bir Yunan hükümet sözcüsü, "Kesin olan şey, bizim her iki tarafça da kabul edilebilir bir çözüm bulunması için BM nezaretinde sürecin devam etmesini istediğimizdir." dedi.
BH makamları terör tehdidini önlediler
BH polisi, Wahhabi hareketiyle bağlantılı bir grup şüphelinin Katolik kiliselerine saldırarak topluma nifak sokmayı planladıklarını ileri sürdü.
Southeast European Times için Saraybosna'dan Yusuf Ramazanoviç'in haberi – 09/04/08
BH içişleri bakanlığına bağlı terörle mücadele ekipleri son haftalarda iki adet baskın düzenlediler. [Getty Images]
Bosna-Hersek'teki (BH) yasa uygulama yetkilileri terör zanlılarını yakalamak amacıyla yakın tarihte bir dizi baskın düzenlediler.
Yetkililer 4 Nisan Cuma günü kimliği hala belirsiz bir kişiyi terörle bağlantılı olduğu iddiasıyla tutukladılar.
İçişleri bakanlığı, şüphelinin terörist amaçlı kullanıma yönelik silah ve patlayıcıları bulunduğunu bildirdi.
Saraybosna'nın Sedrenik ve Barice semtlerinde iki yerde daha arama yapan polis, bomba yapımında kullanılan malzemeler buldu.
Ayrıca bir mayın, bir el bombası, mühimmat ve başka askeri gereçler de bulundu.
Bu, BH savcısının talimatıyla son haftalarda gerçekleşen ikinci terörle mücadele baskınıydı.
Mart ayında, Saraybosna ve Bugojno'da daha büyük bir operasyon yapıldı.
Daha önceki baskında beş terör zanlısı tutuklandı.
Tutuklananlardan biri daha sonra delil yetersizliğinden serbest bırakıldı.
İçişleri bakanlığı, beş zanlıdan biri olan Riyad Rüstempasiç'in lider olduğuna inanıldığını belirtirken, Edis Veliç adlı diğerinin Çeçenistan'da savaştığı bildiriliyor.
Mart ayındaki baskınlarda altı evde arama yapan polis, çok miktarda silah ve askeri teçhizat, antitank mayınları, lazer cihazları, elektronik cihazlar, bubi tuzakları, topoğrafya haritaları, çizimler, bomba yapım kılavuzları, fünyeler ve teröristlerin işine yarayacak başka eşyalar ele geçirdi.
Şüphelilerin hepsinin de BH'deki Vahabi hareketiyle bağlantısı bulunuyor ve terör eylemlerine yönelik hazırlıklarda yer aldığı için geçtiğimiz yıl sekiz yıl hapse mahkum edilen Mirsad Bektaşeviç ile temasta bulundukları iddiasıyla gözaltına alındılar.
Edis Veliç geçen yıl bir sokak satıcısını vurmakla suçlanırken, Riyad Rüstempasiç'in BH Vahabi hareketinin geçen yıl bir araba kazasında hayatını kaybeden şüpheli lideri Yusuf Barciç'in sadık bir destekçisi olduğu iddia ediliyor.
Yapılan soruşturmada, şüphelilerin iddialara göre BH genelindeki Katolik kiliselerine karşı terör eylemleri planladıkları ortaya çıktı.
İçişleri bakanlığının operasyonu İstihbarat Güvenlik Dairesi ve BH Savcılığı'nın işbirliğiyle yürütüldü ve aylarca süren soruşturma ve izleme süreci sonrasında gerçekleşti.
Kosova ve Arnavutluk gümrük anlaşmazlığını çözdü
Arnavutluk ile Kosova arasında gümrük alanında yapılacak işbirliği, her iki ülkenin de ekonomik gelişiminde faydalı olabilir.
Southeast European Times için Priştine'den Linda Karadaku'nun haberi – 04/07/11
Kosova Gümrük Dairesi müdürü Naim Huruglica. [Laura Hasani/SETimes]
Kosova ile Arnavutluk arasındaki ekonomik işbirliği konulu bir toplantıda, Kosova Başbakan Yardımcısı Mimoza Kusari Lila ve Arnavutluk Başbakanı Sali Berişa Kosovalı ihracatçıları bıktıran gümrük ücretlerini kaldırmaya karar verdiler.
Görüşmede, kuzey Arnavutluk'ta Fierza'dan Koman'a uzanan 34 kilometrelik yolun inşası da görüşüldü.
Berişa mevcut gümrük ücretlerinin uygulanmasına son verileceğini söyledi ve Arnavutluk Gümrük Müdürü Flamur Gjymishka da bunu doğruladı.
Kosova Gümrük Dairesi Müdürü Naim Huruglica iki hükümet arasındaki sorunlar ilgili olarak SETimes'a yaptığı açıklamada, çözümün hazır olduğunu ve istatistiklerin ikili ticarette bir artış gösterdiğini doğruladı.
SETimes: Kosova ile Arnavutluk arasındaki gümrük ve vergi konusu şu anda hangi aşamada?
Huruglica: Bazı durumlarda Arnavutluk Cumhuriyeti'ndeki gümrük idaresinin Kosovalı ihracatçıların beyan ettiği değeri kabul etmemesi ve ihracat değerini yükselterek Arnavut ithalat firmalarını daha fazla KDV ödemek zorunda bırakması dışında, büyük bir sorun yok.
Bunun sonucunda, Kosova ürünleri Arnavutluk pazarında daha pahalı hale geliyor.
SETimes: Tiran'daki resmi makamlarla temasa geçtiniz mi?
Gelecekte ne tür adımların atılması bekleniyor?
Huruglica: Görüşmeler yapıldı.
En sonuncusu da iki gümrük müdürü arasında gerçekleşti.
Uygulamadaki sorunları halletmek için, beyan edilmemiş gerçek değerin şüpheli olduğu durumlarda, bir ithalat sonrası kontrol yapılmasına dair geçici bir anlaşmaya varıldı.
SETimes: Kosova ile Arnavutluk arasındaki gümrük vergisinin tümüyle kaldırılmasını bekleyebilir miyiz?
Ücretlerin kaldırılması her iki ülkenin de ekonomik gelişimine fayda sağlar mı?
Huruglica: Kosova ve Arnavutluk birbirlerinin ürünlerine gümrük vergisi uygulamıyor.
Her iki ülke de CEFTA üyesi, uygulanan tek vergi KDV veya belli mallara uygulanan istihsal vergisi.
Bu işbirliği her iki ülkenin de ekonomik gelişimine fayda sağlıyor ve istatistikler de ticaretin arttığını gösteriyor. 2010 yılında Kosova, Arnavutluk'tan 61 milyon avroluk, yani 2009'a göre %52,33 oranında fazla mal ithal etti ve bu ülkeye 23 milyon avroluk, veya 2009 yılında %33,19 daha fazla mal ihraç etti.
SETimes: Kosova'daki iş çevrelerinin bu konudaki tutumları nasıl?
Huruglica: İş çevreleri karşılaştıkları zorluklardan duydukları rahatsızlığı dile getirdi ve bunları ortadan kaldırmak için uğraşıyor.
SETimes: Tekabül ilkesi iki ülke arasında işe yarar mı ve Kosova bunu ister mi?
Huruglica: İki hükümet arasında çözülebilecek meselelerde tekabüle gerek yok.
Belgrad ve Priştine hareket özgürlüğü konusunda anlaştı
Brüksel'deki Belgrad ve Priştine müzakere heyetleri hareket özgürlüğü ve doğum kayıtlarıyla ilgili anlaşmalar hazırladılar.
Southeast European Times için Belgrad'dan İgor Jovanoviç'in haberi -- 04/07/11
Anlaşmaları, Sırbistan'ın Kosova'yı zamanla tanıması yönünde atılmış bir adım olarak niteleyenler oldu. [Reuters]
Belgrad makamları Priştine ile imzaladıkları ilk anlaşmaları Kosovalı Sırpların yaşamlarını iyileştirilecek bir başarı olarak sunmaya çalışırken, muhalefet bunları milli menfaate zarar verici ve Kosova'nın bağımsızlığını tanıma yönünde atılmış ilk adım olarak nitelendirdi.
Brüksel'deki müzakerelerin tamamlanmasından sonra konuşan Sırp hükümeti heyeti başkanı Borislav Stefanoviç, diyaloğun "Kosova'nın bağımsızlığının açık veya dolaylı şekilde tanınması anlamına gelmediğini" söyledi.
Priştineli mevkidaşı Edita Tahiri'nin, Brüksel'den çıkan sonucun "Sırbistan'ın Kosova'yı tanıması yönünde atılmış ilk adım" olduğu yönündeki sözlerini yorumlayan Stefanoviç, bu tür iddiaların doğru olmadığını söyledi.
Gazetecilere verdiği demeçte "Edita Tahiri bunu iç baskılardan ve Kosova muhalefetinden gelen büyük baskılardan ötürü söylemiştir." diyen Stefanoviç, Sırbistan'ın Kosova vatandaşlarına kimlik ve araç plakaları düzenlemeye devam edeceğini de sözlerine ekledi.
Anlaşmaya göre, Kosova vatandaşları Kosova kimlikleriyle Sırbistan'a girebilecekler fakat Sırp polisi onlara özel bir belge verecek.
Belgrad Kosova tarafından çıkarılan belgeleri tanımayı reddettiği için, aynısı sürücü belgeleri içinde yapılacak.
Kosovalı araç sürücüleri, araçlarında Kosova armasına sahip plakalar varsa, Sırbistan'a girerken Sırp polisinden geçici araç plakaları almak zorunda kalacaklar.
İmzalanmamış durumdaki anlaşmaların uygulanmasına ilişkin kararların, şimdi Belgrad ve Priştine hükümetleri tarafından kabul edilmesi gerekiyor.
Bunların 1 Kasım itibarıyla başlama olasılığı olan uygulaması, AB, Sırbistan ve Kosova'dan temsilcilerden oluşan bir grup tarafından izlenecek.
Stefanoviç anlaşmaları Kosovalı Sırpların yaşamlarını iyileştirmenin bir yolu olarak sunmaya çalışsa da, muhalefet onu şiddetle devletin çıkarlarını çiğnemekle suçladı.
Muhalefetteki Sırbistan Demokrat Partisi genel başkan yardımcısı Slobodan Samarciç SETimes'a verdiği demeçte, "Yasadışı Kosova devletiyle yapılan anlaşmalar, Sırbistan Anayasası ve 1244 Sayılı BM Güvenlik Konseyi kararına aykırıdır ve Sırbistan'ın egemenliğinin üzerine kurulduğu hukuki belgelerin ihlalidir." dedi.
Analistlerse anlaşmalara farklı tepkiler gösterdi.
Belgrad Üniversitesi Siyasi Bilimler Fakültesi öğretim üyesi Predrag Simiç SETimes'a verdiği demeçte, anlaşmaların yapılmasının iyi bir şey olduğunu ve AB'nin "Belgrad ve Priştine'nin bu hareketini kesinlikle onaylayacağını" söyledi.
Anlaşmaların Kosova'nın dolaylı şekilde tanınması olup olmadığı sorusuna ise Simiç, "Belgrad, Priştine ile diyalogda kırmızı çizgilerin neler olduğunu çok iyi biliyor. Sırp hükümeti bunları aşmayacaktır." şeklinde yanıt verdi.
Ancak Kosova Uzlaşması projesi müdürü Aleksandar Mitiç SETimes'a verdiği demeçte, bunun nihai tanıma yolunda atılmış bir adım olduğunu söyledi.
Mitiç, "Ratko Mladiç tutuklandığından beri, Washington ve Brüksel'in Sırbistan'ın AB üyeliğini Kosova ile iyi komşuluk ilişkileri kurmasına bağlayan ve giderek daha da artan baskılarına tanık olduk.
Anlaşmalar da, Kosova'nın tanınmasına dair sürüncemedeki süreçte atılmış mantıklı bir adım." dedi.
Anlaşmalar, Kosovalı Sırplar tarafından da farklı şekillerde algılandı.
Kosova makamlarının hiçbir yetkiye sahip olmadığı Kuzey Kosova'da yaşayan Sırpların temsilcilerinden Milan İvanoviç, anlaşmaların Sırp nüfusu açısından zararlı olduğunu ve Priştine'nin devlet olarak konumunu daha da pekiştirdiğini söyledi.
Belgrad medyasına verdiği demeçte İvanoviç, "Sırbistan'ın Kosova'dan vazgeçmekte olduğu ortada, bu da Avrupa Birliği adaylığı uğruna Kosova'dan vazgeçmek demek." dedi.
Arnavut enklavlarında yaşayan Sırpları temsil eden Rada Trajkoviç ise, anlaşmaların Kosova'daki vatandaşlara yardımcı olacağını söyledi.
Trajkoviç, "Anlaşmalardan sonra Sırbistan'ın, uluslararası toplumun da desteğiyle, Kosova sorunuyla ve yerel Sırpların yaşam koşullarının iyileştirilmesi konusunda itibarı artacak."
Yunanistan Gazze'ye giden yardım filosunu durdurdu
Yeni sefer, geçen yılki makus kaderli Özgürlük Filosunu anmaya çalışıyordu.
(Deutsche Welle, The Australian, CNN - 04/07/11; BBC, Haaretz, AFP, Reuters, El Cezire, AP, ANA-MPA- 03/07/11; ANA-MPA - 01/07/11)
Aktivistler, Yunan makamlarının 2 Temmuz Cumartesi günü Gazze'ye giden gemilere Korfu adasında koyduğu yasağı protesto ediyorlar. [Reuters]
Gazze Şeridi'ne yardım götürmeyi planlayan bir aktivist seferi, 2 Temmuz Cumartesi günü Yunan makamlarının filolarını durdurması ve ABD bandıralı gemilerinden birinin kaptanını tutuklamasıyla ciddi bir aksaklık yaşadı ve olay yeni tartışmalara yol açtı.
John Klusmire, Pire limanını izinsiz terk etmek ve 36 yolcu, dört mürettebat ve on gazetecinin yaşamlarını tehlikeye atmaktan gözaltına alındı.
Klusmire Perşembe günkü duruşmaya kadar gözaltında tutulacak.
Klusmire'nin gemisi, Yunan makamları tarafından durdurulmadan önce Gazze'ye gitmekte olan Özgür Gazze adlı 10 teknelik yardım filosunda yer alıyordu.
Filonun görevi, Mayıs 2010'da Gazze ablukasını delmeye çalışan Özgürlük Filosunun birinci yıldönümünü anmaktı.
O tarihte İsrail, öncü gemiye baskın düzenleyerek dokuz Türk aktivisti öldürmüştü.
Yunan Vatandaşı Koruma Bakanı Hristos Paputsis'in Cuma günü yaptığı ve Gazze'ye giden Yunan veya yabancı bandıralı bütün gemilerin, yolcuların güvenliği açısından Yunan limanlarını terk etmekten men edileceği yönündeki duyurudan sonra gerçekleşen tutuklama olayı, Atina'daki Filistin yanlısı aktivistlerin protestolarına yol açtı.
Göstericiler, Yunanistan'ın İsrail'in baskısına boyun eğdiğini öne sürdüler.
Göstericiler, Yunan makamlarını misyonlarını önlemeye çalışmakla suçlayarak, Atina'daki ABD Büyükelçiliği önünde açlık grevi başlattı.
Yunan makamları birkaç haftadır "bürokratik sorunları" ileri sürerek filonun denize açılmasını engelliyordu.
Aktivistler İsrail'i misyonu sabote etmekle suçlamalarına karşın, bu iddia ısrarla reddedildi.
İsrail Dışişleri Bakanı Avigdor Lieberman Pazar günü Ordu Radyosu'na verdiği röportajda, "Aktivistler başarısızlıklarından başkalarını sorumlu tutmaya çalışıyorlar - çok fazla James Bond filmi izledikleri belli.
Filoyu durdurmak için gösterilen bütün çabaları memnuniyetle karşılıyorum." dedi.
Yunanistan Dışişleri Bakanlığı sözcüsü Grigoris Delavekuras ise EUObserver'a verdiği demeçte, İsrail ile yapılan görüşmelerin de durumda rol oynadığını söyledi.
Analistler bu gelişmeyi iki ülke arasında artan ilişkilerin yeni bir kanıtı olarak görüyor.
İslamcı Hamas hareketi ise Atina'nın hareketini kınadı.
Şam'dan yaptığı açıklamada örgüt, eylemin "insanlık dışı ve uluslararası yasalara ve normlara aykırı" olduğunu söyledi.
Örgüt, Avrupa Parlamentosu'nu ve tüm insani yardım örgütlerini Yunanistan'a teknelerin denize açılmalarına izin vermesi için baskı yapmaya çağırdı.
Diğer yandan BM, ABD, AB ve Rusya'nın yer aldığı Orta Doğu Dörtlüsü barış arabulucuları da Cumartesi günü bir bildiri yayınlayarak, "Gazze halkına mal göndermek isteyen herkesi, yüklerinin kontrol edilerek yerleşik karayolu rotalarından taşınabilmesi için, bu işi yerleşik kanallar vasıtasıyla yapmaya" çağırdılar.
Yunanistan Pazar günü yaptığı açıklamada, yasağı güvenlik nedeniyle koyduğunu tekrarlayarak eylemini savundu.
Yetkililer uzlaşma çabasıyla yardımın İsrail'in kabul ettiği yerleşik kanallar üzerinden yapılmasını önerdi.
Hırvatistan için çifte kilometre taşı
Balkan ülkesi Temmuz 2013'te AB'nin bir sonraki üyesi olmaya hazırlanıyor.
Southeast European Times için Zagrep'ten Nataşa Radiç'in haberi – 04/07/11
Bu yıl 25 Haziran'da, Hırvatistan'ın kutlama yapmak için çifte nedeni vardı. [Reuters]
20 yıldan biraz uzun bir süre önce, Hırvatistan eski Yugoslavya'dan bağımsızlığını ilan etti.
Bu yıl 25 Haziran'daki yıldönümü ise yeni bir kutlama nedenini birlikte getirdi.
Müzakerelerin başlamasından altı buçuk yıl sonra, Hırvatistan AB'nin 28. üyesi olmaya artık hazır.
Bu da resmi olarak 1 Temmuz 2013'te gerçekleşecek.
Başbakan Jadranka Kosor bağımsızlık gününün anlam ve önemini belirten konuşmasında, katılımı "Hırvat halkını derinden gururlandıran, tarihi bir ulusal proje" olarak nitelendirdi.
Kordiplomasi üyeleri için verdiği resepsiyonda konuşan Kosor, "Avrupalı ve demokratik bir Hırvatistan, bağımsızlıktan bu yana ulusal hedefimiz olmuştur." diyerek şöyle devam etti: "Bugün Hırvatistan, hukuka ve AB'nin ortak değerlerine saygılı, güçlü bir demokrasiye sahip bir ülke olarak tanınmaktadır."
Brüksel'den iyi haber, AB Konseyi'nin düzenlediği zirveyi tamamladığı 24 Haziran'da geldi.
Konsey bir sonraki adıma yeşil ışık yakmanın yanı ssıra, Zagrep'i gereken değişiklikleri sürdürmeye de çağırdı.
Zirvenin sonuç bildirgesi, "Hırvatistan, başta yargı ve temel haklar konusunda olmak üzere reform çabalarını aynı canlılıkla sürdürmeli ve üyelik tarihinden sonra üyelik yükümlülüklerini tam olarak üstlenebilmelidir." diyerek şöyle devam etti: "Katılımına kadar devam eden reform çabalarının izlenmesi, Hırvatistan'a ve mevcut üye ülkelere gerekli güvenceyi verecektir."
Hırvatistan'ın siyasi liderleri katılıma destek konusunda hemfikir olsa da, kamuoyu o kadar istekli değil.
Anketler, AB destekçilerinin sayısı artmasına rağmen oranın hâlâ %60'ın üzerine çıkmadığını gösteriyor.
Tanınmış fikir adamı ve akademisyen İvan Grdesiç de SETimes'a verdiği demeçte, üyelik fasıllarının tamamlandığı yoğun dönemin sonra ermesiyle, Hırvatistan'ın siyasi liderlerinin hem övgüleri hem oyları toplamak için yarışacağını söylüyor.
SETimes'a konuşan Grdesiç, "İşini en iyi kimin yaptığını, AB hedefine ulaşmak için kimin 'gece gündüz' çalıştığını ve bu yüzden de gelecek seçimlerde kimin mükafatlandırılması gerektiğini kanıtlama girişimlerine tanıklık edeceğiz." diyerek şöyle devam ediyor: "Bu, ilgili bütün siyasi tarafların sorunu.
AB üyeliği ulusal, stratejik ve nesillere özgü bir hedeften ziyade, siyasi ve parti mücadeleleri için bir araç gibi algılanıyor."
Makedonya, "Uygarliklar Arası Diyalog" Forumu'na Ev Sahipliği Yapacak
Makedon Cumhurbaşkanı Boris Traykovski ile UNESCO Genel Müdürü Koichuro Matsuura, bu ay sonunda, Güneydoğu Avrupa'da istikrar, hoşgörü ve demokrasiyi desteklemek amacıyla düzenlenecek bir bölgesel forumun sponsorluğunu yapacak.
(MIA - 11/08/03; UNESCO)
Makedonya'nın sahil kenti Ohri'de, 29 Ağustos'ta "Uygarliklar Arası Diyalog" adı verilen iki günlük bir forum yapilacak.
Makedonya, UNESCO ve Vicdani Bilinc Vakfı tarafından ortaklaşa düzenlenen forum, Arnavutluk, Bosna-Hersek, Bulgaristan, Hırvatistan, Slovenya ve Sırbistan-Karadağ cumhurbaşkanlarının yanı sıra, BM, AB, sivil toplum kuruluşları ve yaklaşık 20 ülkeden gelecek uzman ve aydınları bir araya getirecek.
Etkinlik; istikrar, hoşgörü ve demokrasinin güçlendirilmesi, kültürel, etnik ve dini anlayışın geliştirilmesi ve eşitlik, hukukun üstünlüğü ve insan haklarına saygı ilkelerinin tanıtılması üzerinde yoğunlaşacak.
Forumun amacı, ilgili BM ve UNESCO kararnamelerinin sürekliliği ve öneminin teyit edilmesi, uzlaşma sürecinin güçlendirilmesi ve Güneydoğu Avrupa'nın (GA) karşı karşıya olduğu somut sorunların ele alınması olacak.
Forumun sponsorluğunu Makedon Cumhurbaşkanı Boris Traykovski ile UNESCO Genel Müdürü Koichuro Matsuura ortaklaşa üstleniyor.
Gündemde üç ana başlık üzerinde yapılacak panel tartışmaları ve çalışma grubu oturumları yer alıyor. Bu başlıklar şöyle: barış ve istikrar, demokrasi ve sivil toplum, kültür ve çeşitlilik.
Devlet başkanları, bütün üyelerin katilacağı toplantılarda konuşma fırsatı bulacak.
Toplantının hazırlanmasında ortaya koyduğu "enerji ve inisiyatiften" ötürü Traykovski'ye övgülerini sunan Matsuura, GDA ülkelerinin "hem sürdürülebilir hem de adil olmak üzere uygar bir birlikteliği" paylaşabilmek için, "demokratik değerler ve amaçlar, insan haklarına tam saygı ve farklı etnik kökene sahip vatandaşlar arasındaki karşılıklı saygı ve hoşgörü" yolunda verdikleri vaatleri yerine getirmelerinin kaçınılmaz olduğunu söyledi.
Traykovski, ilk olarak BM Genel Kurulu sırasında, 9 Kasım 2001 tarihinde yapılan Uygarliklar Arası Diyalog için Küresel Gündem ve aynı oturumda yürürlüğe konacak Faaliyet Programının uygulanması yönünde atılmış somut bir adım olarak, Ohri'de bölgesel bir forum düzenlenmesi önerisini sundu.
Ardından Nisan 2002'de, cumhurbaşkanının bu fikri, Güneydoğu Avrupa'da bölgesel işbirliğinin güçlendirilmesi konulu üst düzey bir UNESCO toplantısında destek gordu.
Traykovski forum hakkında, "Benim anlayışıma göre farklı halklar, kültürler ve medeniyetler arasındaki diyalog küresel bir boyuta sahip olup, eşitlik, hukukun üstünlüğü, insan haklarının korunması, kültürel mirasa ve farklılıklara saygıyı desteklemesinin yanısıra yerel, bölgesel ve uluslararası duzeyde güven oluşturulmasına katkıda bulunan devamlı bir süreçtir," dedi.
"Uygarliklar arasında diyalog ve işbirliği zora ve güce değil, barış ve refah umuduna dayanmalıdır"diyen cumhurbaşkanı, forumun "bölgenin karşı karşıya bulunduğu somut sorunlara çözüm önermesi ve ülkelerinin mevcut güçlüklerin üstesinden gelmesine yardımcı olmasına" duyduğu güveni dile getirdi.
Üniversite reformları, zor durumdaki hükümetle öğretim görevlileri ve öğrenci derneklerini karşı karşıya getirdi
Yeni yasa, on yıllardır ilk defa, polisin üniversite kampüslerine girme yasağının, protesto düzenleyenlere tutuklanmayacakları güvenli bir yer sağlayan yasağın kalktığı anlamına geliyor.
Southeast European Times için Atina'dan HK Tzanis'in haberi -- 06/09/11
Göstericiler, Yunanistan'daki üniversiteler ve yüksek öğretim okullarına yönelik yüksek öğrenim reformlarıyla ilgili olarak geçtiğimiz günlerde onaylanan bir tasarıyı protesto etmek için, 1 Eylül'de Atina'nın merkezindeki bir bulvarda yürüyüş yaptılar. [STR]
Yunanistan'ın harap durumdaki yüksek öğrenim sisteminde geçen ay (24 Ağustos) yapılan önemli reformlar arasında, eşi görülmemiş bir meclis çoğunluğunun -300 milletvekilinin 250'si- çerçeve yasasını onaylaması sonrasında, eğitim kurumlarının sahip olduğu herkesi kucaklayan "sığınak statüsünün" yürürlükte kaldırılması da yer alıyor.
Ülkenin yüksek öğrenim sektöründeki yankıları ne olursa olsun, yasanın her iki ana yol partisi -iktidardaki sosyalist PASOK ve ana muhalefet partisi merkez sağ Yeni Demokrasi- tarafından onaylanması, devam eden ekonomik ve mali kriz ortasında iki ana parti arasında tedbirli bir "uzlaşma" olduğu yönünde spekülasyonlara yol açtı.
İktidar partisi liderliğinde görevdeki Başbakan Yorgo Papandreu'nun bir avuç olası ardılı arasında görülen eski AB komisyon üyesi ve Eğitim Bakanı Anna Diamantopoulou, parlamentodaki oylamayı "tarihi" olarak nitelendirdi ve bu tür bir uzlaşmanın başka alanlarda da sağlanabileceğini vurguladı.
Yine de, son kamuoyu yoklamalarında önde gidişi ve hükümetin ekonomik durumu düzeltememesinden güç alan ana muhalefet partisi, önümüzdeki zorlu aylarda işbirliğini kesin bir dille reddetti.
ND sözcüsü Yiannis Mihelakis 30 Ağustos'ta yaptığı açıklamada, "ND asla uzlaşma, başka bir deyişle, hatalı [hükümet politikalarında] işbirliği teklif etmeyecektir ... [Hükümet] kendi yetkinsizliği ve etkisizliğine çare aramaya devam etsin." dedi.
Hem öğrenciler hem de fakültelerin uzun zamandır düşen akademik standartlarını yükseltmeyi amaçlayan eğitim reformları konusunda sağlanan geniş çaplı uzlaşmaya rağmen, geçtiğimiz hafta çoğu öğretim üyeleri sendikaları ve son parti eğilimli öğrenci grupları tarafından desteklenen okul "işgali" ve büyük çaplı bir sokak gösterisi gerçekleşti.
Örneğin, 1 Eylül Perşembe günkü "açılış" seferberliğine katılan yaklaşık 5 bin genç protestocu, Atina şehir merkezinde yürüdü.
Selanik'teki Aristo Üniversitesi'nin sözünü sakınmayan başkanı Yiannis Mylopoulos, kendi ve diğer rektörlerin reformlara olan muhalefetini özetlemesi istenen bir soruya yanıt olarak, "ertesi güne" işaret etti.
SETimes'a konuşan Mylopoulos, "Gerçek ve uzatılmış soru şudur: eğer üniversiteler daha iyi işleyecekse." dedi.
"[Tedbirlerin] uygulanmasıyla ilgili hiçbir sorun yoktur; biz, yasalara ve anayasaya uygunluğun garantörleriyiz." diyen rektör, yine de karşıtların ortaya attığı "anayasaya uygunluk argümanına" işaret etti.
Mylopoulos, üniversitenin "sığınma rejiminin" eşsiz olduğu yönündeki yüksek sesli eleştirileri de reddetti.
Tanınmış mimar/kent planlamacısı ve yerel British Graduates Society'nin başkanı Vassilis Zotos, buna katılmıyor ve sistemi eleştiriyor.
Zotos, "Ne yazık ki, bu ülkede yüksek öğrenimi iyileştirme ve değiştirmenin tek yolu, üniversiteleri beş yıl kapatıp tekrar açmak, bu arada da yabancı üniversitelerin yan kuruluşlar işletmelerine izin vermektir." dedi.
SETimes'a konuşan Zotos, 40 yıldan uzun süre önce Londra'dan döndüğünden beri Yunan üniversitelerindeki hocalık pozisyonlarından uzak durduğunu söyledi.
Öğretim üyeleri sendikalarının mevcut eleştirileri hakkında ise Zotos, "Şu anda dünyada 65 bin Yunan üniversite öğrencisi bulunuyor ve bunların çoğu da görevdeki hükümetin kurmak istediği sistemlere kayıtlı durumda, yine de buradaki akademik camianın büyük kısmı buna karşı çıkıyor ... halkın çoğunluğu mantıklı ve sağduyu sahibi insanlardan oluşmasına karşın biz bir azınlık tarafından yönetiliyoruz; aynı [durum] üniversitelerde de mevcut." dedi.
1980'lerin başlarında dönemin yeni seçilmiş sosyalist hükümeti tarafından geçirilmiş "sığınma yasasının" kaldırılmasının dışında, diğer reformlar arasında öğrenci seçimlerinde parti eğilimli oy pusulalarının kaldırılması, parti eğilimli öğrenci gruplarının nüfuzunu azaltmak için rektör seçimlerindeki değişiklikler, öğrencilere her sömestr kayıt yaptırma zorunluluğu, diploma alma süresine getirilen sınırlamalar, müfredat programlarının değerlendirilmesi ve belgelendirilmesi, ders kitapları ve ders notlarının İnternet ortamında yayınlanması ve birleştirilmiş bir lisansüstü öğrenim okulu kurulması yer alıyor.
Diamantopoulou'ya göre, çerçeve yasası safhalar halinde uygulanacak.
İlk safha, bugünden itibaren bir yıl içinde tamamlanacak.
Balkanlar'da uyuşturucuyla mücadele beşlisi mi?
Rusya, uyuşturucu kaçakçılığının önünü kesmek için dört Balkan ülkesiyle -Arnavutluk, Makedonya, Karadağ ve Sırbistan- ortaklık arayışında.
Southeast European Times için Tiran'dan Linda Karadaku'nun haberi -- 06/09/11
Rusya'nın uyuşturucu denetleme dairesi başkanına göre, Balkanlar'daki uyuşturucu kaçakçıları eroinden yılda milyarlarca dolar kazanç elde ediyorlar. [Reuters]
Arnavutluk ve Rusya arasında 26 Ağustos Cuma günü, uyuşturucu kaçakçılarıyla mücadelede işbirliği öngören bir anlaşma imzanladı.
Analistler, bu gelişmenin Moskova'nın uyuşturucuyla mücadele konusunda bölgede lider rol oynama niyetinin son işareti olduğu görüşündeler.
SETimes'a konuşan eski Arnavut diplomat Genc Mlloja, "Rusya'nın bu girişimde baş keman olma amacı bellidir." dedi.
Anlaşma, Arnavutluk İçişleri Bakanı Buyar Nişani ile Rusya'nın Federal Uyuşturucu Denetleme Dairesi başkanı Victor Ivanov arasında imzalandı.
İki yetkili, uyuşturucu ve kaçakçıların sağlık ve güvenliğe oluşturduğu tehdide işaret etti.
Moskova, Sırbistan ve Makedonya ile de benzer anlaşmalar imzalamış bulunuyor.
Voice of Russia'nın yakın tarihli bir haberinde, ülkenin Kosova'dan geçen uyuşturucu güzergahlarını kesmek için beş ülkeden -Arnavutluk, Makedonya, Karadağ, Rusya ve Sırbistan- oluşan uluslararası bir "beşli" oluşturmak istediği bildirildi.
Haberde, "Beşlinin ortak eylemlerine cömert bir istihbarat paylaşımıyla yardım edilecek.
Örneğin Rusya, Afganistan'daki Amerikalı ve Afgan kaynaklardan gelen geniş bir uyuşturucu istihbaratına sahip bulunuyor.
Girişime bugüne kadar gelen tepkiler, önerilen cephenin Ocak ayından önce kurulabileceği yönündeki umutları artırır nitelikte." deniyor.
Girişimle ilgili potansiyel olarak sarsıcı rakamlar söz konusu.
Ivanov Arnavut makamlarına, Avrupalı ülkelerin eroin kaçakçılığına karşı kararlı tedbirler alamamaları halinde, suç örgütlerinin eline yılda 500 milyar dolar kadar para geçebileceğini söyledi.
Ivanov, "Arnavutluk bu trafiğin sonuçlarını hisseden ilk ülkelerden birisi, zira Türkiye, Bulgaristan, Makedonya ve diğer Akdeniz ülkelerinden geçen bilinen koridor, Arnavutluk'u bu trafikle karşılaşan ilk ülkelerden birisi haline getiriyor." diye de ekledi.
Mlloja, uyuşturucuyla mücadele konulu bu anlaşmanın, başta ülke uluslararası raporlarda sınırları "delinebilen" bir ülke olarak geçmeye devam ettiği için, Arnavutluk için "bir artı" olduğunu söyledi.
"Priştine makamları, uyuşturucuya karşı tavizsiz bir mücadele ortaya koymadaki hazırlık ve kararlılıklarını her fırsatta dile getirmiştir." diyen Mlloja, bu makamların bunları Ivanov'a da söylediklerini de ekledi.
Ancak Ivanov bu geziye Priştine'yi katmadı.
Arnavut televizyonu Alsat tarafından aktarılan sözlerinde Ivanov, "Avrupa ve Rusya'yı besleyen yaklaşık 375 uyuşturucu karteli bulunuyor.
Bunların her birinin kendi logosu ve damgası var.
Arnavutluk'u, Avrupa ülkelerine giden uyuşturucunun bir geçiş ülkesi olarak görüyoruz.
Rusya Kosova'nın bağımsızlığını tanımadı, ancak ortak teşkilatlardan alınan verilere göre, orada bir miktar uyuşturucu hazırlığı yapılıyor ve bu maddeler daha sonra kısımlara bölünüp satılıyor." dedi.
Söz konusu işbirliği bilgi alışverişi, suç örgütlerine saldırılar planlama ve ilgili dairelerin ortak çalışmasının koordinasyonunu kapsayacak.
AB terörle mücadele şefi: El Kaide zayıfladı, fakat tehditler sürüyor
Usame bin Ladin'in ölümü ve diğer önemli el Kaide operatiflerinin ortadan kaldırılması örgütü zayıflatmasına karşın, tehditler devam ediyor.
(The Irish Times - 06/09/11; AFP, Reuters, AP, New York Times, RTE, Global Post, CNN, Europolitics, Xinhua - 05/09/11)
Dünya Ticaret Merkezi'nin ikiz kulelerine, 11 Eylül 2001'de kaçırılan yolcu uçakları çarpmıştı. [Reuters]
AB'nin terörle mücadele koordinatörü Gilles de Kerchove 5 Eylül Pazartesi günü yaptığı açıklamada, bugün ABD'dekine benzer terör saldırılarının gerçekleşme olasılığının düşük olduğunu söyledi.
Ancak de Kerchove, El Kaide ve bu tür örgütlerle mücadelede hala risklerle karşılaşıldığını belirterek, terörist grupların Arap Baharı sonrasında yaşanan otorite boşluklarından faydalanma olasılığını bunlara örnek gösteriyor.
ABD'de yaşanan 11 Eylül 2001 saldırılarının 10. yıldönümü münasebetiyle Brüksel'de düzenlenen bir basın toplantısında konuşan de Kerchove, "Bugün, 11 Eylül ölçeğinde ve özelliklerinde bir saldırı düzenlenmesi artık mümkün değil." diyerek şöyle devam etti: "Peki bu tehditten tamamen kurtulduğumuz anlamına mı geliyor?
Muhtemelen hayır."
AB yetkilisine göre El Kaide'nin, lideri Usame bin Ladin'in Mayıs ayı başlarında öldürülmesi ve ağın diğer üst düzey üyelerinin ortadan kaldırılması ve karşı karşıya olduğuna inanılan maddi sorunlar yüzünden önemli ölçüde zayıfladığına inanılıyor.
Belçikalı bir akademisyen ve eski hükümet yetkilisi olan de Kerchove, Afganistan'da NATO liderliğinde yürütülen savaş ve 11 Eylül saldırıları sonrasında güçlenen uluslararası işbirliğinin de buna katkı sağladığını söyledi.
Reuters tarafından aktarıldığına göre Brüksel'de basın mensuplarına konuşan yetkili, "Bugün, dahili anlamda on yıl öncesine kıyasla çok daha iyi donanımlı durumdayız." diyerek şöyle devam etti: "Bu, bütün planları, bütün saldırıları önleyeceğimiz anlamına gelmiyor, fakat terörizmi önleme, soruşturma ve kovuşturmada ve terör saldırılarının sonucunu en aza indirgemede çok daha verimli olmaya çalışacağız."
Bir zamanlar heybetli olan örgüte indirilen yeni bir darbenin haberi yine Pazartesi günü Pakistan'dan gelirken, ülke silahlı kuvvetleri ülkenin güneybatısındaki Ketta kentinde üç üst düzey el Kaide operatifinin yakalandığını duyurdu.
CIA ile işbirliği içinde çalışan Pakistanlı ajanlar tarafından tutuklananlar arasında , başlıca sorumluluğu Batılı ülkelerin dünya üzerindeki çıkarlarına yönelik saldırıları planlamak olan Younis el Moritani de yer alıyor.
Pakistan ordusundan yapılan ve Global Post gazetesi tarafından aktarılan açıklamada, "El Moritani, Usame bin Ladin tarafından bizzat Amerika Birleşik Devletleri, Avrupa ve Avustralya'daki ekonomik öneme sahip hedefleri vurmaya yoğunlaşmakla görevlendirilmişti." ifadesi yer alıyor.
"Petrol/doğal gaz boru hatları, enerji üreten barajları hedef almayı ve uluslararası sularda patlayıcı yüklü sürat tekneleriyle gemileri/petrol tankerlerini vurmayı planlıyordu."
Pazartesi günü konuşan de Kerchove, El Kaide'nin 11 Eylül saldırılarına benzer saldırılar düzenleme kapasitesine artık sahip olmasa da, ufak çaplı "fırsatçı" eylemleri hala gerçekleştirebileceğini belirtti.
Brüksel'de basın mensuplarına verdiği demeçte yetkili, bugün dünyanın karşı karşıya olduğu terör tehdidinin "çok daha karmaşık ve çok daha çeşitli" hale geldiğini kaydetti.
AB terörle mücadele koordinatörü, Libya'da yaşanan güvenlik boşluğunun el Kaide'nin Kuzey Afrika koluna yağma yoluyla yerden havaya füzeler de dahil olmak üzere silahlarını artırma olanağı sağlamış olabileceği, bunun da hava yoluyla seyahati tehlikeye attığı yönündeki kaygılarını dile getirdi.
De Kerchove, "Küçük silahlar ve makineli silahlar veya son derece tehlikeli olan yerden havaya füzeler de dahil olmak üzere, silahlara erişim olanağına sahip olma olasılıkları vardı." dedi.
AFP'nin haberine göre koordinatörün bir diğer endişesi de, Tunus ve Mısır'ı bu yılın başlarında sallayan hükümet karşıtı gösteriler sonrasında "bu iki ülkedeki güvenlik teşkilatılarının dağılması" idi.
"Güvenlik boşluğunuz olamaz." diyen de Kerchove, bu tür ülkelerdeki geçiş sürecine yardım etme çağrısında bulundu.
NATO Zirvesi İstanbul'da Sona Erdi
İstanbul'daki iki günlük NATO zirvesinde varılan kilit anlaşmalar arasında, Irak güvenlik güçleri için bir eğitim programı başlatılmasına ilişkin bir karar ve Afganistan'daki asker seviyelerinin yükseltilmesi yönünde bir taahhüt yer aldı.
Southeast European Times için İstanbul'dan Mustafa Azizoğlu'nun haberi - 30/06/04
28-29 Haziran Pazartesi ve Salı günlerinde gerçekleşen İstanbul'daki 17. NATO zirvesinde 46 devlet ve hükümet başkanı bir araya geldi. [AFP]
NATO devlet ve hükümet başkanlarının 17. zirvesi 29 Haziran Salı günü İstanbul'da sona erdi.
İki günlük etkinlikte varılan en önemli anlaşmalar arasında Irak güvenlik güçleri için bir eğitim programı başlatılmasına ilişkin bir karar ve Afganistan'daki asker seviyelerinin yükseltilmesi yönünde bir taahhüt yer aldı.
26 üyeli İttifakın liderleri, yetkilerin ABD liderliğindeki koalisyon güçlerinden Irak makamlarına beklenenden iki gün önce, Pazartesi günü devredilmesini memnuniyetle karşıladılar.
Liderler, Irak hükümetine güvenlik güçlerinin eğitiminde yardım etmeyi kabul ederek Ortadoğu bölgesi genelinde işbirliği teklif ettiler.
Fransa Cumhurbaşkanı Jacques Chirac'ın eğitimlerin NATO bayrağı altında değil, İttifak üyelerinin kendi bayrakları altında yürütülmesi yönündeki ısrarları nedeniyle NATO'nun rolü hakkındaki görüş farklılıklarına rağmen anlaşma sağlandı.
İngiltere Başbakanı Tony Blair, "Burada durup 'Önceki tüm anlaşmazlıklar giderildi' dememizin hiçbir anlamı yok. Çünkü giderilmediler," şeklinde konuştu.
Yine de, zirvede NATO'nun Irak'ta yürüteceği ilk misyonun önü açıldı.
İttifak liderleri ayrıca, Afganistan'daki 6 bin 500 kişilik Uluslararası Güvenlik Yardım Gücüne 3 bin 500 asker daha eklemeye karar verdiler.
Zirvenin son oturumuna katılan Afganistan Cumhurbaşkanı Hamid Karzai, NATO'ya Eylül ayında yapılacak cumhurbaşkanı ve parlamento seçimleri öncesinde ülke güvenliğinin artırılmasına yardımcı olmak üzere acil asker takviyesi çağrısında bulundu.
Karzai, "Afgan halkının güvenliğe bugün ihtiyacı var, yarın değil, dedi.
ABD Başkanı George W. Bush da İstanbul'da bulunduğu süre içinde Galatasaray Üniversitesi öğrencilerine hitaben bir konuşma yaptı.
Başkan, Ortaköy Camii ve Avrupa ile Asya'yı birbirine bağlayan Boğaziçi Köprüsü manzarası önünde, politikalarına yönelik eleştirilere yanıt verdi ve Müslüman ülkelerinin güvenini geri kazanmaya çalıştı.
"Müslüman kültürlerdeki bazı kişiler demokrasiyi en kötüsünden Batılı popüler kültür olarak tanımlamakta ve bunun parçası olmak istememektedir," diyen Bush sözlerini şöyle sürdürdü: "Özgürlüğün nimetlerinden bahsederken aklımdan geçen, ucuz videolar ve duygusuz ticari zihniyet değil.
Demokratik değerlerle yüksek terbiye standartları arasında hiçbir uyumsuzluk yoktur."
Bush ayrıca Türkiye'nin AB'ye katılım hedefine de güçlü destek verdi.
"Türkiye, Avrupalı bir güç olarak Birliğe aittir," diyen Başkan şöyle devam etti: "Sizin üyeliğiniz, her ikisinin de bir parçası olmanız dolayısıyla Müslüman dünyayla Batı arasındaki ilişkilerde önemli ilerleme sağlayacaktır."
Zirvedeki diğer gelişmelerde NATO liderleri Bosna-Hersek'teki SFOR misyonunun yıl sonuna kadar bir AB gücüne devredilmesine karar verdi.
İttifaka katılma umudu besleyen Arnavutluk, Hırvatistan ve Makedonya son zamanlarda kaydettikleri ilerlemeden ötürü övgü toplamalarına karşın, ne zaman NATO üyesi olabilecekleri hakkında herhangi bir işaret almadılar.
BM Elçisi: Yeni Bir Kıbrıs Sürecinin Erken Başlaması Sakıncalı
BM'den üst düzey bir yetkili, şartların müzakere için elverişli olmamasını gerekçe göstererek Kıbrıs'ı yeniden birleştirme amaçlı yeni bir müzakere turu başlatmanın zamanı olmadığını söyledi.
(The New York Times, i-Newswire - 23/06/05; BM Haber Merkezi, AP, The Scotsman, Kıbrıs Haber Ajansı - 22/06/05)
BM Siyasi İşler Müsteşarı Kieran Prendergast (solda), Kıbrıs ziyareti sırasında Kıbrıs Türk lideri Mehmet Ali Talat ile tokalaşırken görülüyor. [Getty Images]
Üst düzey bir BM yetkilisi 22 Haziran Çarşamba günü Güvenlik Konseyi'ne hitaben yaptığı konuşmada, hem Kıbrıs Rumları hem de Kıbrıs Türkleri adanın bölünmüşlüğüne son verecek bir anlaşmaya varmayı istemelerine karşın yeni bir müzakere turunu tavsiye edemeyeceğini söyledi.
BM Siyasi İşler Müsteşarı Kieran Prendergast Konseye, ay başında Kıbrıs, Yunanistan ve Türkiye'ye yaptığı ziyaretler hakkında verdiği brifinfde, "Yoğun bir yeni süreci vaktinden önce başlatmak mahzurludur," diyerek şöyle devam etti: "Önceki ikisi gibi büyük bir başarısızlıkla veya acı verici bir çıkmazla sonuçlanacak yeni bir çabanın hiçbir olumlu etkisi olmayacaktır."
Kıbrıs'ı yeniden birleştirme amaçlı son uluslararası çaba, Kıbrıs Rumlarının BM tarafından önerilen anlaşma planını ezici bir çoğunlukla reddetmeleriyle geçen yılın Nisan ayında suya düşmüştü.
Kıbrıs Türklerinin büyük çoğunluğu anlaşma önerisini kabul etmelerine karşın, 1 Mayıs 2004'te AB'ye yalnızca bu Akdeniz adasının uluslararası alanda tanınan Kıbrıs Rum kesimi katılmıştı.
Prendergast, o tarihten bu yana Kıbrıs Rum ve Kıbrıs Türk siyasilerin aralarındaki karşılıklı anlayışı geliştirme amaçlı sürdürdükleri "samimi temaslar" da dahil olmak üzere olumlu gelişmeler yaşandığına işaret etti.
Prendergast sözlerinin devamında, "Başka seviyelerde de yararlı temaslar gerçekleşti; ister belirli konularda uzmanlar arasında olsun ister artık diğer tarafa geçebilen sıradan insanlar arasında," şeklinde konuştu.
Öte yandan yetkili, iki tarafın belirtilmiş konumları arasında geniş nir uçurum bulunduğunu ve karşılıklı güvenin az olduğunu söyledi.
Prendergast, her iki taraf da çözüm istediğini söylemesine rağmen, anlaşmaya varmak için gerekli ön şartların eksik olduğunu kaydetti.
"Dışarıdan yardım edilebilir, fakat anlaşmaya varmak için gerekli vizyon, cesaret ve siyasi iradeyi birleştirmesi gereken taraflardır ve bu da uzlaşma yoluyla gerçekleşebilir," diyen Prendergast şöyle devam etti: "Liderlerin öncülük etmeleri gerekir, destekçilerini izlemeleri değil."
Konseye hitaben yaptığı konuşmada Prendergast, Kıbrıs Rum Cumhurbaşkanı Tassos Papadopulos'un, geçen yıl BM Genel Sekreteri Kofi Annan tarafından hazırlanan planda Türk tarafına "istedikleri herşeyin, hatta istediklerinden ve adil olandan fazlasının da verildiğine" inandığını söyledi.
BM elçisine göre Kıbrıs Türk Cumhurbaşkanı Mehmet Ali Talat da, kendi tarafının "planın parametrelerinde küçük değişiklikler yapmaya hazırlıklı olduğunu, fakat Kıbrıs Rum tarafından net ve kesin bir talep listesi almanın çok önemli olduğuna" inanıyor.
Talat, Güvenlik Konseyi'nin Annan'ın geçen yıl 28 Mayıs'ta hazırladığı olumlu rapora tepki vermemesi ve Kıbrıs Türkleri üzerindeki kısıtlamaları hafifletmemesinden duyduğu hayal kırıklığını da dile getirdi.
Annan, mevcut durum göz önüne alındığında, çözüm arayışında "son derece dikkatli" hareket etmek niyetinde olduğunu belirtti.
Romen Kart Pazarı Sağlam Büyüyor
Romen kredi ve banka kartı pazarı son on iki ay içinde neredeyse yüzde 25 büyüme kaydetti ve daha da genişleme bekleniyor.
Southeast European Times için Bükreş'ten Razvan Amariei'nin haberi – 23/06/05
Bugün itibariyle Romanya çapında yaklaşık 3 bin 100 ATM bulunurken, bu rakam iki yıl önce 2 bin 165 idi. [Getty Images]
On yıl önce yerel bir banka Romanya'nın ilk kredi kartı uygulamasını başlattığında, Bükreş şehir merkezinde yalnızca bir dükkan elektronik ödeme kabul edebiliyordu.
Şimdiyse Romen halkının cüzdanlarında yaklaşık 6,2 milyon kredi ve banka kartı bulunuyor ve bu rakam giderek artıyor.
Romanya Ulusal Bankasından (BNR) açıklanan istatistiklere göre son 12 ay içinde 1,2 milyon civarında yeni kart basıldı.
Toplam büyüme oranı yüzde 25 civarında seyrederken, oran Bükreş'te yüzde 40'lara ulaştı.
Uzmanlara göre bu hızda devam edildiği takdirde, Romanya bu yılın sonuna kadar dolaşımda 7 milyon adet geçerli karta sahip olabilir.
İşlem değerinde de büyüme yaşandı: 2003 yılındaki 3,7 milyar avrodan 2004'te 5,3 milyon avroya.
Yalnızca 2005'in ilk üç ayındaki toplam işlem hacmi 2,1 milyon avro olarak gerçekleşti.
Bankalar, en büyük büyümeyi banka kartlarından çok kredi kartlarının göstermesini bekliyorlar.
Bugün itibarıyla Romanya'daki toplam kart sayısının yalnızca yüzde 5'ini oluşturmalarına karşın, banka yetkilileri bunun Aralık ayına kadar ikiye katlanabileceğini söylüyorlar.
Patlama, ATM ağlarındaki genişleme de dahil olmak üzere bazı yan etkileri de beraberinde getirdi.
Bugün bütün Romanya'da yaklaşık 3 bin 100 ATM hizmet verirken, bu rakam iki yıl önce 2 bin 165 idi.
Perakende ve hizmet sektörlerindeki işletmeler, 2004 sonbaharına kadar 10 bin kadarı faaliyet gösteren hizmet noktası (POS) makinelerine yatırım yapmaya zorlandılar.
Romen pazarını uluslararası devler Visa ve MasterCard ele geçirse de, diğer firmalar da kendi kredi kartlarını çıkarmaya başlıyorlar.
İnternet üzerinde yapılan ticari işlemler de büyüyor.
Bir yıldan uzun bir süre önce hizmete giren 3D Secure platformu şimdiden 4 milyon doların üzerinde işleme evsahipliği yaparak Romanya'yı bu alanda Güneydoğu Avrupa'nın lideri konumuna getirdi.
Bunun yarısından fazlasını düşük ücretlerin çektiği harici anlaşmalar oluşturmasına karşın gelecek için bayağı umut var.
Bazıları, Romanya'dan kaynaklanan işlemlerde yıl sonuna kadar yüzde 500'e kadar bir büyüme öngörüyorlar.
Diğerleriyse, şimdilerde toplam elektronik işlemlerin yüzde 0,1'inden azını meydana getiren İnternet üzerinden yapılan işlemlerin üç yıl içinde yüzde 10 ila 15'e ulaşabileceğine inanıyorlar.
Yine de bazı Romenler ihtiyatı elden bırakmıyor. 53 yaşındaki elektrikçi Dumitru Purcelea, "Maaşımı eski usulde, şirketin veznesinden almayı seviyorum.
Makinelere güvenmiyorum," diyor. 26 yaşındaki sekreter Tina Manescu ise, "Param cebimde olunca daha huzurluyum.
Bu gibi görüşler, Bükreş'teki bir mahallede kullanıcıların kartları üzerindeki bilgileri okumak amacıyla sahte bir nakit para makinesi yerleştirilmesi gibi kart suçlarıyla daha da destekleniyor.
Öyle görünüyor ki, kartlarını kopyalamak suretiyle binlerce Batılının banka hesaplarını boşaltan Romen suç çeteleri gözlerini kendi ülkelerine çevirmiş durumdalar.
Türkiye'de Antik Termal Kent Sular Altında Kalacak
Arkeologlar, çevreciler ve uluslararası sivil toplum örgütleri, bu Kasım ayında yeni yapılan bir barajın suları altında kalacak olan 1.800 yıllık arkeoloji bölgesini kurtarmanın yollarını bulmaya çalışıyorlar.
Southeast European Times için Allan Cove'un haberi – 23/06/05
Bin 800 yıllık Allianoi kenti Kasım ayında Yortanlı Barajının suları altında kalacak. [Arşiv]
Dünyanın bilinen en eski antik kaplıca kenti Allianoi, Yortanlı Barajının bu Kasım ayında hizmete girmesiyle sular altında kalacak.
Planlanan baraj gölünün çok yakınında yer alan kentin üstünde 17 metre yüksekliğinde bir su kültesi yerleşecek.
Çözüm bulunmadığı takdirde Türkiye önemli bir tarihi eserini kaybedecek.
Bin 800 yıllık kenti kurtarmak için, çevreciler ve diğer gönüllüler "Allianoi'nin Batmasına İzin Verme" sloganıyla Allianoi Girişim Grubunu kurdular.
Grubun sözcüsü Arif Ali Cangı, "50-60 yıllık bir proje için 2 bin yıllık bir tarih kurban ediliyor.
Barajın inşa edilmemesi gerektiğini söylemiyoruz, fakat proje Allianoi'nin yok olmasını önleyecek şekilde değiştirilmelidir," dedi.
Grup, geçtiğimiz günlerde Allianoi'deki koruma çabalarına "Culture 2000" programı kapsamında mali destek vermeye karar veren AB'den destek aldı. 200'den fazla sivil toplum örgütünden oluşan kar amaçlı olmayan bir şemsiye örgütü olan Pan-Avrupa Miras Federasyonu, Avrupa Konseyi ve UNESCO ile bir araya gelerek Türkiye Dışişleri Bakanı Abdullah Gül'e, Allianoi ve sahip olduğu Roma hamamlarını kurtarmada yardım etmesini isteyen bir mektup gönderdi.
Ancak Türk hükümetinin barajı planlandığı tarihte hizmete sokmaktaki kararlılığını belirtince, arkeologlar sular altında kalmadan önce bölgede bulunan eşyaları kurtarmak için büyük çaplı bir çaba başlattılar. 1994 yılından beri, tarihleri Roma ve Bizans çağlarına dayanan çok sayıda heykel, seramik parçalar, madeni bulgular ve cam eşyalar ortaya çıkarıldı.
Devlet Su İşleri (DSİ) kent için, antik binaların su altında zarar görmemesi için kille sıvanması şeklinde bir plan öne sürdü.
Arkeologlar ise bunun hasarı daha da artıracağını söylüyorlar.
Değerlendirmedeki bir diğer yaklaşım da kaplıca binalarının bir başka yer taşınması şeklinde.
Çoğunluğunun tarımla geçindiği yöre halkınınsa duyguları karışık.
Baraj sulama için gerekli suyu sağlayacak.
Fakat Allianoi'nin sular altında kalması Türkiye'nin kültür mirası ve turist çekme potansiyelinin önemli bir bölümünü yok edecek.
Tarih boyunca Allianoi, "sağlık tanrısı Asklepion'un ana vatanı" olarak biliniyor.
Helenistik Çağda kurulan kent 2'nci yüzyılda Roma İmparatoru Hadrianus'un hükümdarlığı sırasında ün kazandı. 15 yüzyıldan beri de kent, 45-55 santigrad derece aralığındaki şifalı kaplıcalarıyla mükemmel bir sağlık merkezi olarak tanınıyor.
Son yapılan kazılarda iki bezemeli kapı, hayret verici temizlikteki mermer taşlardan oluşan caddeler, mükemmel derecede korunmuş mozaiklere sahip dükkanlar ve evler, büyük meydanlar, sebiller ve insulalar -- banyo sonrası dinlenme yerleri -- ortaya çıkarıldı.
En son bulgular, alüvyon toprağıyla kaplı oldukları için bir arkeoloji alanında görülen en mükemmel şekilde korunmuş parçalardan bazılarını oluşturuyor.
Makedonya'da insan hakları ihlalleri sürüyor
Makedonya'da polis dayakları azalma gösterse de, insan hakları ihlallerinin daha da azalması için toplu bir çaba gerekecek.
Southeast European Times için Üsküp'ten Dmitar Bocevski'nin haberi -- 14/08/08
AB'nin Makedonya Temsilcisi Erwan Fouere, "Uygun bir yasal çerçeve son derece önemli, ancak asıl iyileşme ancak kanunların uygulanması sağlandığı ve personel uygulamaları ve alışkanlıkları değiştiğinde gerçekleşecektir." dedi. [Arşiv]
2008'in ilk yarısını kapsayan STK raporlarında, Makedonya'da insan haklarıyla ilgili şikayetlerin çoğunun kentsel müdahale birimlerinin -Makedonya'daki Alfa ve içişleri bakanlığına bağlı Özel Çevik Görev Birimi- attığı ağır dayakları kapsadığı belirtiliyor.
Polis kaynaklı insan hakları ihlallerinin çoğu bildirilmiyor.
Bunun çeşitli nedenleri olması, halkın polise ve yargı sistemine karşı güven eksikliğini gösteriyor.
En çok cesaret kırıcı olan şey de, mahkemeye giden vaka sayısının azlığı ile davacı lehinde verilen karar sayısının daha da azlığı.
Bir çok mağdur kişisel ve ailesel korkular veya taciz tehidid yüzünden dava açma konusunda isteksizlik gösteriyor.
Kötü üne sahip yargı verimsizliği ve ağır bürokrasi de insanların haklarını arama konusunda cesaretlerini kırıyor.
Ancak Her Şey Adil Yargı İçin Koalisyonu, Vatandaş İnisiyatifi Merkezi, Demokratik Gelişim ve Seçim Merkezi ve BM'nin İşkenceyle Mücadele Komitesi ile işbirliği içinde Roman Kadın Hakları Forumu - Arka, insan haklarını destekleme amaçlı bir proje uygulayan STK'lardan bazıları.
2004 yılından bu yana mağdurlara ücretsiz adli yardım sağladılar.
STK'lar içişleri bakanlığının İç Denetleme Bölümüne şikayette bulunma, halk ombudsmanı ile toplantılar, dava açma, gerekli tıbbi belgelerin mahkemede sunulması ve diğer faaliyetlerde yardım ederek mağdurlara yol gösteriyorlar.
Her Şey Adil Yargı İçi Koalisyonu'ndan Anica Tomiç Stojkovska, "2006 yılında 62 şikayet sahibi polis tarafından fiziksel zararın yanı sıra kaba ve profesyonellik dışı davranış bildirdi. 2007'de 51 polis kötü muamele vakası yer alırken, bu yılın ilk yarısında 27 yeni vaka ortaya çıktı.
Azalan bir trend görmemize rağmen, ortadan kalkmasına daha çok yol var." dedi.
Makedonya ve Fransa'nın ombudsmanlar İcet Memeti ve Jean-Paul Delevoye ve AB'nin Makedonya temsilcisi Erwan Fouere arasında yapılan bir toplantıda, insan haklarını korunmasında gelecekte rehberlik edebilecek bazı ifadeler ortaya atıldı.
Delevoye, "Şeffaflık, işkenceye karşı kullanılabilecek en verimli araçtır.
Birisi tutuklandığında, bu insan hakları kaybı anlamına gelmemelidir.
Örneğin Fransa'da, ombudsman her hafta hapishaneler ve ceza kurumlarını denetleyen vatandaşlar görevlendirmektedir." dedi.
Fouere de, "Bu ülkede adalet, özgürlük ve güvenlik alanında pek çok reform devam ediyor, ancak gerçek bir dönüşüm meydana gelmesi için polis memurları, idari ve cezaevi personelinin tavrında bir değişim olmalıdır.
"Uygun bir yasal çerçeve son derece önemli, ancak asıl iyileşme ancak kanunların uygulanması sağlandığı ve personel uygulamaları ve alışkanlıkları değiştiğinde gerçekleşecektir." dedi.
İçişleri bakanlığına bağlı İç Denetleme Bölümü insan hakları durumunu nasıl gördüğü konusunda bilgi vermeyi defalarca reddetti.
Sırplar, Kosova-Osetya karşılaştırmaları üzerine diplomatik çıkmaza girdiler
Priştine ve Tiran'daki liderler Kosova ihtilafıyla Abhazya ve Güney Osetya ile ilgili kavga arasında herhangi bir bağlantı olduğunu reddederken, Sırplar kendilerini bir diplomatik çıkmazda buldular.
Southeast European Times için Priştine'den Linda Karadaku'nun haberi -- 14/08/08
Sırbistan'ın Kosova Bakanı Oliver İvanoviç, "Uluslararası ihtilaflar güç, şiddet ve uluslararası hukuk ihlalleriyle çözülemez." dedi. [B92]
Kosova Cumhurbaşkanı Fatmir Seydiu 12 Ağustos Salı günü ülkesinin içinde bulunduğu durumun Abhazya ve Güney Osetya da dahil olmak üzere dünyanın başka hiçbir bölgesiyle kıyaslanamayacağını söyledi.
Seydiu, Kosova'nın farklı tarihi, hukuki, siyasi ve anayasal özellikleriyle nevi şahsına münhasır bir vaka olduğunu belirtti.
Seydiu, "Kosova'nın bağımsızlığına karşı olanlar, Kosova'yı başka çözümlere emsal göstermek istiyorlar, fakat bu savların farklı bir şeyi kanıtladığını düşünüyorum." dedi.
Başbakan Yardımcısı Hayredin Kuki de aynı tutumu yineleyerek, Kosova'nın "özel bir vaka" olduğunu vurguladı.
Bu arada Sırbistan kendisini diplomatik açmazda buluyor.
Gürcistan "toprak bütünlüğü" iddiasıyla harekete geçip Rusya bölgeyi sözde zulümlere karşı korumak için asker gönderirken, Belgrad kilit bir müttefiki yabancılaştırmakla Kosova konusundaki tutumunu zedelemek arasında seçim yapmak durumunda kalıyor.
Belgrad merkezli B92 sitesi Çarşamba günkü yazısında, "Sırbistan'ın Gürcistan'daki durumu Kosova'nın bağımsızlığına karşı sürdürdüğü diplomatik savaşta kullanması mantıklı olur." diyerek şöyle devam ediyor: "Fakat bunu yaparak, Belgrad kendisini içinden çıkılmaz bir durumda bulabilir:
Toprak bütünlüğü ilkesini savunmak zorunda kalır, ki bu da Belgrad'a verdikleri destek BM Güvenlik Konseyi'ne dayanan Moskovalı yetkililer ile anlaşmazlığa yol açar." B92'nin yazısında, "Öte yandan Güney Osetya ve Rusya'yı desteklemek ise "Belgrad'ın Kosova'nın bağımsızlığına karşı argümanlarını zedeler." ifadesi yer alıyor.
Sırbistan'ın Kosova Sekreteri Oliver İvanoviç, dünyanın her iki ihtilaftan da alacağı bir "ders" olduğunu ileri sürdü.
İvanoviç, "Uluslararası ihtilaflar güç, şiddet ve uluslararası hukuk ihlalleriyle çözülemez." dedi.
Ancak Kosova analisti İlir Dugolli'ye göre, Gürcistan ve Kosova vakaları birbirinden tamamen farklı.
Dugolli, "Bu konuda çizilen paraleller yanlıştır." dedi.
Kosova Politika Araştırma ve Geliştirme Enstitüsü üyesi Dugolli, "Kosova eski Yugoslav Federasyonu'nda eşit temsile sahipti; nihai statüsünün çözülmesini bekleyen uluslararası bir mandaydı.
Kosova halkının özgürlük isteği sorgulanamaz, bunu sevmeyen veya kabul etmeyen kişiler tarafından bile." dedi.
Bu arada Kosova'nın komşusu Arnavutluk toprak bütünlüğü açısından Gürcistan'ı desteklemekle birlikte Kosova'nın özel bir vaka olduğu konusunda da ısrar ediyor.
Arnavutluk Başbakanı Sali Berişa, Tiran'ın Gürcistan'ın bütünlüğü ve egemenliğini tamamen desteklediğini ve Kosova ile her türlü paralelliğe karşı olduğunu söyledi.
Berişa, azınlıkların askeri müdahaleyi haklı çıkarmak için kullanılamayacağını da ekledi.
"Azınlıklar her yerde var; azınlıklar kullanılacaksa, askeri güç kullanılacaksa, uluslararası düzen ciddi tehlike altında demektir."
Dışişleri bakanlığı bütün tarafları her türlü ilave gerginliği önlemeye çağırdı.
AB bakanları, Gürcistan'daki ateşkesi izleme planına destek verdiler
AB dışişleri bakanları Çarşamba günü Gürcistan'daki ateşkesi izlemek üzere gözlemci gönderme planını düşünme konusunda anlaşmalarına karşın, 27 üyeli bloğun Rusya ile gelecekteki ilişkileri konusunda bölünmüş bir görünüm sergilediler.
(AFP - 14/08/08; AP, Reuters, AFP, DPA, BBC, VOA, FT - 13/08/08)
13 Ağustos Çarşamba günü, Tiflis'e 45 km mesafedeki Gürcistan Ordusuna ait bir mevkinin önünden geçen mülteci taşıyan bir traktör görülüyor. [Getty Images]
AB 13 Ağustos Çarşamba günü yaptığı açıklamada, Moskova ve Tiflis'in 24 saatten kısa bir süre önce imzaladıkları ateşkesin uygulanışını izlemek üzere Gürcistan'ın ayrılıkçı Güney Osetya bölgesine gözlemci göndermeye hazır olduğunu söyledi.
AB dışişleri bakanları Brüksel'de yaptıkları acil toplantı sonrasında yayınladıkları bildiride, "AB, Gürcistan'daki çatışmalara uzun süreli ve barışçı bir çözüm getirmek için, Birleşmiş Milletler ve AGİT'inkiler de dahil olmak üzere her türlü çabayı desteklemeye hazır olmalıdır." dediler.
Altı aylık AB dönem başkanlığını yürüten Fransa'nın Cumhurbaşkanı Nicolas Sarkozy'nin aracılık ettiği altı maddelik anlaşmada, Rusya ve Gürcistan'ın düşmanlıklara son verip insani yardımlara ücretsiz erişim sağlamaları öngörülüyor.
Ayrıca, Gürcistan kuvvetlerinin normal üslerine, Rusların da çatışma öncesindeki mevkilerine geri çekilmeleri gerekiyor.
Anlaşmada, Güney Osetya ve diğer bir ayrılıkçı Gürcü bölgesi olan Abhazya'da güvenlik ve istikrarı sağlama konulu uluslararası müzakereler de öngörülüyor.
Soğuk ihtilaf, geçen hafta Gürcistan'ın 1992 yılında Tiflis'in kontrolünden ayrılıp Moskova'nın desteğini alan Güney Osetya'ya girmesiyle alevlendi.
Rusya bu hamleye sert tepki verdi ve Güney Osetya'nın sınırlarının çok ötesinde Gürcistan'ın bir kısmını da bombaladı.
Rusya'nın hareketlerini kınayan İngiltere Dışişleri Bakanı David Miliband, Gürcü topraklarında Rus tanklarının görünmesi ve Rusya'nın Gürcistan'ın Karadeniz kıyısındaki Poti limanını kapatmasının "geride kalmış olmasını umduğumuz zamanları hatırlatan tüyler ürpertici olaylar" olduğunu söyledi.
AB'nin Güney Osetya'ya göndermeyi planladığı gözlemciler orada bulunan 200 AGİT gözlemcisine katılacaklar.
AGİT dönem başkanlığını yürüten Finlandiya Dışişleri Bakanı Alexander Stubb, 100 gözlemci daha göndermeyi önerdiğini söyledi.
Çarşamba günkü toplantıya başkanlık eden Fransa Dışişleri Bakanı Bernard Kouchner, Rusya'nın bir AB gözlem misyonuna karşı çıkmaması yönündeki iyimserliğini dile getirdi.
Ancak Kouchner, herhangi bir AB barış misyonu için Rusya'nın veto yetkisinin bulunduğu BM Güvenlik Konseyi'nden onay gerekeceğini de belirtti.
AB dış politika sorumlusu Javier Solana bir barış operasyonu olasılığını AB dışişleri bakanlarının 5 ve 6 Eylül tarihlerinde Fransa'nın Avignon kentinde yapacakları bir sonraki toplantıda görüşeceğini söyledi.
Çok sayıda Doğu Avrupalı üye ülke, Gürcistan'a yaptıklarına misilleme olarak Moskova ile ilişkilerin dondurulması yönünde çağrıda bulunuyor.
Litvanya Dışişleri Bakanı Petras Vaitiekunas, "Tabii ki saldırının bazı sonuçları olacaktır." dedi.
Ancak Almanya, Rusya'nın izole edilerek geçmişe dönülmesine karşı uyarıda bulundu.
Kriz, NATO dışişleri bakanlarının gelecek Salı günü yapacakları acil toplantının konusu olacak.
ABD'nin NATO heyetinden Çarşamba günü yapılan açıklamada, ABD Dışişleri Bakanı Condoleezza Rice'ın toplantıyı "Rusya'nın Gürcistan'daki askeri harekatlarının sonuçları hakkında istişarede bulunma fırsatı olarak" talep ettiği belirtildi.
Bu arada NATO üyeleri Estonya, Letonya, Litvanya ve Polonya ve NATO üyesi olmayan Ukrayna'nın liderleri 26 üyeli İttifakı Rusya'dan gelebilecek başka saldırıları önlemek için Gürcistan'ın NATO Üyelik Eylem Planına alınması yönünde çağrıda bulundular.
İş dünyası: Ankete göre yoksullukla karşı karşıya Avrupalı sayısı artıyor
Yunanlıların üçte ikiden fazlası daha yoksul hale geldğini söylüyor ve komşu ülkelerde de benzer sonuçlar kaydediliyor.
İş dünyasından haberlerde ayrıca: Hırvat/Macar ortak girişimi Zalata/Dravica sahasında doğal gaz buldu.
Atina'da dilenen bir kadın.
Yunanistan'da küresel ekonomik kriz ve ülkenin bütçe krizinin sonucu olarak yoksulluk seviyeleri arttı. [Getty Images]
Eurobarometer'in 22 Haziran Salı günü yayınladığı küresel ekonomik krizin toplumsal etkisi konulu bir anketine göre, Avrupalıların %60'ı son bir yıl içinde kıtada yoksulluğun arttığına inanıyor.
Yunanistan'da halkın %85'i geçen yıla kıyasla daha yoksul hale geldiğine inanıyor.
Bulgaristan %82 ile ikinci sırada yer alırken, Romanya'da %77'lik bir kesim durumlarının kötüleştiğini söylüyor.
Kıbrıs Rum Kesimi'nde, katılanların %66'sı son 12 ay içinde mali durumlarında kötüleşme yaşamış.
Ekonomik havayolu şirketi Easy Jet 19 Haziran'da Kosova'da operasyonlara başladı.
İlk çift yönlü sefer İsviçre'nin Basel kentinden Priştine'ye gerçekleşti.
Sefer haftada dört kez yapılacak ve Ekim ayı sonuna kadar 20 bine kadar yolcuya hizmet etmesi bekleniyor.
Sırbistan Başbakanı Marko Zvetkoviç 21 Haziran Pazartesi günü Zemun'daki Galenika fabrikasında yeni bir ilaç fabrikasının açılışını gerçekleştirdi. 50 milyon avronun üzerindeki yatırımla 150 yeni iş yaratılacak.
Yeni fabrikanın yıllık kapasitesi yaklaşık 2 milyar tablet ve 100 milyon kapsül olacak ve ilaç üreticisinin toplam üretim kapasitesini iki katına çıkaracak.
Hırvatistan Başbakanı Jadranka Kosor ve Rus mevkidaşı Vladimir Putin 19 Haziran'da Moskova'da gerçekleşen görüşmede ikili ekonomik işbirliğini doğruladılar.
Görüşmede Kosor, parlamentonun Hırvatistan'ın Güney Akımı projesine katılımına ilişkin bir yasayı yakında onaylamasını beklediğini söyledi.
Boru hattı, Rusya'dan gelen doğal gazı Karadeniz üzerinden Orta Avrupa'ya taşıyacak.
Kosor Moskova ziyareti sırasında Hırvatistan Ticaret Odası'nın bir bürosunun açılışını da gerçekleştirdi.
Makedonya Cumhurbaşkanı Gjorge Ivanov ve konuk Çek mevkidaşı Vaclav Klaus 22 Haziran Salı günü Üsküp'te bir Makedon-Çek iş konferansına katıldılar.
Cumhurbaşkanları ikili ekonomik ilişkileri daha da geliştirme konusunda anlaştılar.
Konferansın oturum aralarında, bir Makedonya-Çek Cumhuriyeti iş konseyi kurulmasına ilişkin bir anlaşma da imzalandı.
Hırvat petrol şirketi INA'dan 23 Haziran Çarşamba günü yapılan açıklamaya göre, INA ve Macar MOL Podravska Slatina-Zalata sözleşme alanının Hırvat tarafındaki Zalata-Dravica sahasında önemli miktarlarda doğal gaz buldular.
Drava havzasında tetkik amaçlı ortak proje 2006 yılında başlatılmıştı.
İki şirket %50'lik eşit paylara sahipler ve maliyet ve üretimi paylaşıyorlar.
Türkiye Çalışma ve Sosyal Güvenlik Bakanı Ömer Dinçer yeni bir eğitim programının ayrıntılarını 23 Haziran Çarşamba günü açıkladı.
Türkiye'nin 81 ilindeki 111 merkezde yürütülecek olan proje, çalışanların sanayi sektörlerine yönelik mesleki eğitim verimliliğini artırarak emek piyasasını güçlendirmeyi amaçlıyor.
Romen hükümeti, kamu kuruluşlarının devlet bütçesine sağlaması gereken kar paylarını artıracak ve şahıslara yeni vergiler getirecek bir acil kararnameyi 23 Haziran Çarşamba günü onayladı.
Yeni kurallara göre, kamu kuruluşlarının mevcut %50 yerine kârlarının %90'ını bütçeye aktarmaları gerekiyor.
Yemek fişleri, kreş ve tatil paralarına %16 oranında vergi uygulanacak.
Fikir eserleri ürünlerindeki vergisiz gelir, vergi kaçırılmasını önlemek için %40'tan %20'ye düşürülecek.
Söz konusu tedbirler hükümetin krizle mücadele çabaları kapsamında yer alıyor.
(Çeşitli kaynaklar -- 18/06/10-25/06/10)
Olimpiyatlar: "Kızıl Köpekbalıkları" Yunanistan'ı ısırdı
Karadağ sutopu takımı altın madalya yolundaki yenilmezliğini sürdürürken, Hırvatistan ve Sırbistan aynı spor dalında zaferler kazandılar.
Karadağlı Mlacan Janoviç, 14 Ağustos Perşembe günü Pekin'de oynanan sutopu ön karşılaşmasında Yunan Emmanouil Milonakis'e şut çekerken görülüyor. [Getty Images]
Karadağ sutopu takımı Yunanistan'ı 10-6 mağlup etti.
Mlacan Janoviç, Vladimir Jojkoviç, Predrag Jokiç ve Boris Zlokoviç ikişer gol atarken, Nikola Vukceviç ve Milan Ticiç birer gol kaydettiler.
Yunanistan'da en çok gol atan isim iki golle Georgias Ntoskas oldu.
Bulgar Greko-Romen güreşçi Nikolay Gergov 66 kilo kategorisinde Türk rakibi Şeref Eroğlu'nu 3-1 mağlup etti. 96kg kategorisinde, Kaloyan Dinçev Çek Cumhuriyeti'nden Marek Svec'e 3-1 yenildi.
Hırvatistan erkekler sutopunda Almanya'yı 13-5 yendi.
Damir Buriçüç gol atarken, Maro Jokoviç, Mile Slodlaka, Pavo Markoviç ve Miho Boskoviç ikişer gol kaydettiler.
Zdeslav Vrdoljak ve Samir Varac ise skora birer golle katkıda bulundular.
Almanya'nın en çok gol atan ismi Marc Politze kaleye altı atış yapmasına rağmen bunların sadece ikisi ağlarla buluştu.
Bayanlar plaj voleybolunda, Yunan çift Vasiliki Karantasiou ve Vasiliki Arvaniti Brezilyalı Renata Ribeiro ve Talita Rocha ikilisine 39-43 yenildi.
Bir diğer ikili, Efthalia Koutroumanidou ve Maria Tsiartsiani aynı kategoride yenildi.
Okçu Elpida Romantzi, bayanlar ferdi 1/8 elemelerinde koreli Park Sung-Hyun'a yenildi.
Greko-Romen güreşte, Teodoros Tunusides 96kg kategorisinde Gürcü Ramaz Nozadze'ye mağlup oldu.
Rumen yüzücü Razvan İonut Florea erkekler 200 metre sırtüstü yarı finalini 1:565.45'lik derecesiyle ikinci tamamladı.
Cimnastikte, Flavius Koczi erkekler ferdi genel klasmanda Balkanlar'ı temsil eden tek sporcu oldu.
Koczi, Çinli Yang Wei'nin kazandığı kategoride 18'inci oldu.
Bayanlar masa tenisinde Romanya, Hong Kong'a 0-3 yenildi.
Sırp erkekler sutopu takımı Perşembe günü oynanan düşük skorlu, savunma ağırlıklı oyunda ABD'yi 4-2 yendi.
Karşılaşmada Dusko Pijetloviç, Aleksandar Sapiç, Vanja Udoviciç ve Vladimir Vujasinoviç birer gol attılar. ABD'nin iki golü de Peter Varellas'tan geldi.
Erkekler voleybolda, Sırp takımı Polonya'ya 1-3 yenildi.
Türkiye, 77 kiloda yarışan halterci Taner Sağır'ın 165 kilodaki üç koparma denemesinde de başarısız olduğu Çarşamba günü bir hayal kırıklığı daha yaşadı.
Sağır son Olimpiyat şampiyonuydu.
Yelkende, Ali Kemal sadece 18'incilikle yetinirken, yüzücü Serkan Atasay erkekler 200 metre ferdi karma elemesinde 2:05:25'lik derecesiyle 46 sporcu arasından 42'nci olarak elendi.
Takım arkadaşı Buse Dilara Günaydın ise bayanlar 200 metre kurbağalama elemelerini geçemeyerek, 2.31:86'lık derecesiyle 32'nci oldu.
Mağlubiyet serisini tamamlayan Greko-Romen güreşçi Şeref Eroğul ve Şeref Tütenk ise sırasıyla 66 kilo ve 74 kiloda mağlup olurken, boksör Behram Muzaffer erkekler 81 kiloda kaybetti.
Çeşitli kaynaklar – 14/08/08
Kültür ve Spor: Atina'da Noel
Atlı karıncalar, bir şekerci köyü ve Noel Baba atölyesi bu tatil sezonunda Atina'daki şenlik faaliyetleri arasında yer alıyor.
Kültür ve spor haberlerinde ayrıca: Fuad Muzuroviç ikinci defa Bosna-Hersek milli futbol takımı teknik direktörlüğüne getirildi ve Emir Kusturica "Çingeneler Zamanı" adlı filmine dayalı bir operanın galasını duyurdu.
21 Aralık Perşembe günü Atina şehir merkezinde çocuklar için düzenlenen Noel Baba'nın Atölyesinde Noel Baba ve bir elfle konuşan bir çocuk görülüyor. [Getty Images]
Atina, ana meydanlarından üçünü Noel şenlik alanına çevirerek iki atlı karınca ve bir şeker köyü kurdu.
Atina Belediye Başkanı Teodoros Behrakis 21 Aralık'ta Syntagma Meydanı'ndaki büyük Noel ağacının ışıklarını yakarak şenlikleri başlattı.
Noel Baba bütün çocukları elflerin oyuncak imal edişlerini seyredebilecekleri atölyesine davet etti.
Sanatçı Pashk Pervathi, Tiran futbol takımı teknik direktörü Şakiri Rreli ve gazeteci Filip Cakuli, Cumhurbaşkanı Alfred Moisiu'nun 2006 yılı sanat, spor, kültür, tıp, hukuk ve diplomasi alanlarındaki başarılarından ötürü ödül verdiği sekiz Arnavut şahsiyet arasında yer aldılar.
Pervathi'ye Altın Naim Fraşeri Nşanı verilirken, diğer üçü Büyük Usta Nişanına layık görüldü.
Bosna-Hersek (BH) futbol federasyonu Fuad Muzuroviç'in milli futbol takımı teknik direktörlüğüne atandığını duyurdu.
Muzuroviç daha önce 1995-1997 yılları arasında takımı yönetmişti.
Yeni teknik direktör, takımın Euro 2008 ön eleme maçlarındaki kötü performansı nedeniyle görevine son verilen Blaz Sliskoviç'in yerine geldi.
Makedon ressam Novica Traykovski'nin çalışmalarının yer aldığı sergi Üsküp'teki Çağdaş Sanat Müzesinde açıldı.
Beş başlık altında toplanmış 32 yağlıboya eserin sunulduğu sergi 26 Ocak'a kadar açık kalacak.
Yönetmen Emir Kusturica, 1989 yapımı "Çingeneler Zamanı" adlı filmine dayanan bir operanın galasının 22 Ocak 2007'de Paris'teki Bastille Operası'nda gerçekleşeceğini duyurdu.
Operayı Kusturica'nın bas gitar çaldığı No Smoking Orchestra sahneleyecek.
(Çeşitli kaynaklar – 20/12/06-27/12/06)
Kosovalı Sırplar uluslararası güçlere saldırdılar
Etnik açıdan bölünmüş Mitrovica kentinde Pazartesi günü Sırp protestocularla çıkan çatışmalarda çok sayıda BM polis memuru ve KFOR askeri yaralandı.
Çatışmalar, Kosova'nın dört hafta önceki bağımsızlık ilanından bu yana yaşanan en kötü şiddet olaylarıydı.
(CNN, Reuters, AP, AFP, DPA, BBC, B92 - 17/03/08; BM Haber Merkezi - 16/03/08; AFP - 15/03/08; Reuters, Balkan Insight - 14/03/08)
Kosovalı Sırplar 17 Mart Pazartesi günü Mitrovica'da KFOR askerlerine taşlarla saldırdılar. [Getty Images]
Kosova'daki BM yönetimi, 17 Mart Pazartesi günü Sırp protestocularla çıkan çatışmalar sonrasında etnik açıdan bölünmüş durumdaki Mitrovica kentinin Sırp kesimindeki polis güçlerini geri çekti.
UNMIK sözcüsü Alexander Ivanko Priştine'den CNN tarafından aktarılan sözlerinde, "BM polisi ve KFOR'a karşı olası ateş adildiği ve bomba kullanıldığı yönünde haberler var." dedi.
Ivanko, UNMIK'in polis güçlerini bölgeden çekme kararının ardındaki nedenin kuzey Kosova kasabasındaki "son derece ciddi güvenlik durumu" olduğunu da belirtti.
Sözcü, "Orada önemli sayıda polis memurumuz olmasına karşı sürekli saldırıya uğruyorlar, polis komiserinin bu durumun idaresini KFOR'a devretme kararı almasının nedeni budur." dedi.
Duyuru, yüzlerce Sırp'ın Mitrovica'nın UNMIK kontrolü altındaki adliyesini geri almak üzere bir operasyon yürütmekte olan uluslararası güçlerle çatışmaya girmesi sonrasında yapıldı.
Üç gün önce, 300 kadar yerel Sırp protestocu adliyeyi zorla işgal etmişti.
Göstericilerin çoğunun 1998-1999 ihtilafı sona erdiğinde Kosova'nın AB yönetimi altına girmesinden sonra işlerini kaybeden eski adliye çalışanları oldukları söyleniyor.
Kalabalık binayı işgal eder etmez UNMIK plaketini binanın cephesinden söktü ve Bm bayrağını indirip yerine Sırp bayrağını çekti.
UNMIK yetkilileri hafta sonu protestocularla konuşarak binayı terk etmeleri konusunda ikna etmeye çalışsalar da, bu istekleri geri çevrildi.
Fransız barış güçlerinin Mitrovica'nın Sırp nüfusun yoğunlukta olduğu kuzey kesimindeki adliye binasına giden yolları kesmesi sonrasında Pazartesi günü şafaktan önce başlatılan operasyona yüzlerce BM polis memuru ve KFOR askerinin katıldığı bildiriliyor.
Adliyede 53 Sırp'ın gözaltına alındığı bildirilmesine karşın, bunların 20 kadarının asilerin BM konvoyuna saldırmaları sonrasında kaçtığı söyleniyor.
Kosova 17 Şubat'ta bağımsızlık ilan etti.
Sırp toplumları bugüne kadar bu hamleyi tanımayı reddederek, Mart ayı başlarında bir demiryolu hattına Sırbistan Demiryolu İşletmeleri tarafından el konması da dahil olmak üzere hem BM hem de Kosova makamlarına bir çok kereler kafa tuttular.
Kuzeyde görev yapan Kosova Polis Teşkilatı (KPT) güçlerinin sözcüsü Besim Hoti AP tarafından kaydedilen sözlerinde, "Durum oldukça gergin, ancak polis ve NATO güçlü bir şekilde dışarıda." dedi.
KPT, 1999 yılında kurulmuş yerel bir güç.
Pazartesi günü yüzlerce Sırp protestocu adliye binasının önünde toplanarak baskına katılan uluslararası güçlerin üyelerine taşlar ve fişekler attılar.
Yerel Kosova polis teşkilatından yapılan açıklamaya göre, meydana gelen bir patlamada üç BM polis memuru ve iki KFOR askeri yaralandı ve olay yerinden uzaklaştırıldı.
Hoti, BM polisinin adliye binasına girmesi sonrasında meydana gelen patlamanın kompleksin bahçesinde patlatılan "bir el bombası" olduğuna inandığını söyledi.
Reuters'in daha sonra bildirdiği bir haberde, bir polis yetkilisi 13 Polonyalı polis memurunun Mitrovica'daki ayaklanmalarda hayatı tehdit edici boyutta olmayan yaralar aldığını söyledi.
Sırp kaynakları on göstericinin yaralandığını ileri sürüyorlar.
Çatışmalar sırasında en az bir BM aracı ve bir KFOR kamyonunun ateşe verildikten sonra hasar gördüğü söyleniyor.
Hafta sonunda, UNMIK başkan yardımcısı Larry Rossin UNMIK'in otoritesine zarar verecek girişimlere son verilmesini talep etti.
Sırbistan'ın Kosova Bakanı Slobodan Samarciç ile 16 Mart Pazar günü bir araya gelen Rossin, Sırbistan Dışişleri Bakanı Vuk Jeremiç'in BM Güvenlik Konseyi'nde yaptığı ve UNMIK'in Kosova'daki özel idari otorite olduğu ve BM'nin 1244 sayılı Kararının uygulanması gereken tek yasal çerçeve olduğunu söylediği konuşmasına işaret etti.
Rossin, Sırbistan'ın UNMIK'i hedef alan ve "Sırbistan'ın BM Güvenlik Konseyi'ne verdiği sözleri çiğneyen" saldırılara son vermek için derhal harekete geçmesin gerektiğini söyledi.
Makedonya NATO zirvesine kadar azınlık hükümetiyle idare edecek
NATO'nun Bükreş zirvesine bir aydan kısa bir süre kala, meclis partileri Başbakan Nikola Gruevski'ye destek vermeye karar verdiler.
Ancak Pazartesi günü Arnavut Demokrat Partisi'nin boykot tehdidinde bulunmasıyla yeni bir kriz patlak verdi..
Southeast European Times için Üsküp'ten Zoran Nikolovski'nin haberi – 17/03/08
Başbakan Nikola Gruevski önde gelen siyasi partilerin liderleriyle yapacağı acil toplantı için Üsküp'e geldi. [Getty Images]
Makedonya'nın önde gelen siyasi partileri 15 Mart Cumartesi günü Başbakan Nikola Gruevski'nin 2 Nisan'da Bükreş'te gerçekleşecek NATO zirvesine kadar bir azınlık hükümetini yönetmesine karar verdiler.
Ancak Pazartesi günü Arnavutluk Demokrat Partisinin (DPA) hükümet kurumlarını boykot tehdidi savurmasıyla yeni bir anlaşmazlık patlak verdi.
DPA, Gruevski'nin partinin taleplerini geri çevirdiğini söyleyerek geçen hafta iktidar koalisiyonundan ayrıldı.
Ancak DPA da dahil olmak üzere Makedonya'nın bütün siyasi partileri, Cumartesi günü Makedonya'nın NATO üyelik hedefiyle ilgili olarak içinde bulunduğu durum göz önüne alındığında görevdeki yönetimin devam etmesi gerektiğine karar verdiler.
Üyelik hedefi, İttifak üyelerinden Yunanistan ile devam eden isim anlaşmazlığı yüzünden tehlikeye girmiş durumda.
Atina, zirveden önce kabu edilebilir bir formüle ulaşılmadığı takdirde Makedonya'ya üyelik daveti gönderilmesini önlemek için veto yetkisini kullanacağını belirtti.
Gruevski hükümeti bu hafta Viyana'da, BM özel elçisi Matthew Nimetz'in her iki taraftan müzakerecilerle bir araya geleceği yeni bir müzakere turuna katılacak.
Dışişleri Bakanı Antonio Milososki Cumartesi günü yaptığı açıklamada, "Önümüzdeki iki üç hafta boyunca geniş siyasi desteğe sahip bir azınlık hükümeti olarak işlev göstereceğiz ve böyle bir ilişkinin mecliste de gösterileceğinden umutluyuz." dedi.
Ana muhalefet partisi Makedonya Sosyal Demokrat Birliği (SDSM) genel başkan yardımcısı Jani Makraduli, sorumlu bir parti olarak SDSM'nin hükümete Nisan ayına kadar destek vereceğini söyledi.
DPA, Arnavut dili ve bayrağının daha yaygın kullanımı ve 2001 ihtilafında savaşmış etnik Arnavut gazilere daha fazla yardım yapılması gibi bazı önerilerine destek alamadığı için geçtiğimiz hafta iktidar koalisyonundan ayrılmıştı.
DPA, Makedonya'nın yeni bağımsızlığını ilan eden Kosova'yı tanımasını da istiyor.
Parti çekilmesine rağmen en başta azınlık hükümetine destek vermeyi kabul etmişti.
Ancak Pazartesi günü, önde gelen üyelerden Başbakan Yardımcısı Imr Aliu DPA'nın Gruevski ile daha fazla çalışamayacağını açıkladı.
Aliu, parti yönetiminden etnik Arnavutları hükümet kurumlarından çekilmeye çağıran bir bildiri yayınlamasını isteyeceğini söyledi.
Aliu'nun yorumları, Gruevski'nin hafta sonu verdiği ve DPA'nın yabancı çıkarlarına hizmet ettiğini ileri sürdüğü bir röportaja yanıt olarak gelmiş gibi görünüyor.
Yeterli meclis desteğine sahip olduğu için, Gruevski yönetiminin DPA boykotuna rağmen işleyebiliyor olması gerekiyor.
Bir SDSM üyesi olan Cumhurbaşkanı Branko Zrvenkovski, Nisan zirvesine yalnızca 20 gün kala Yunanistan ile görüşmelerin "en kırılgan safhasında" olduğunu söyledi.
Zrvenkovski, olası bir uzlaşmaya kapılarının açık olduğunun sinyalini de verdi.
Cumhurbaşkanı "Ek bir terim veya bir sıfatla -ulusal kimliğin yok olması değil daha çok devlet düzenimizin ek bir tanımı anlamına gelecek- bulunduğu takdirde, iki ülkenin de hedeflerine ulaşabileceğimizi hissediyorum." dedi.
Zrvenkovski'nin, Makedonya'nın ülkenin adında her türlü değişiklik olasılığının dışlandığı şeklindeki daha önceki tutumundan saptığı görüldü."
Savcı, Türkiye'nin iktidar partisini kapatmak istiyor
Türk laiklerle Başbakan Recep Tayyip Erdoğan'ın hükümeti arasındaki savaş, başsavcı Abdurrahman Yalçınkaya'nın başbakan ve 70 başkasının siyasetten men edilmesini talep etmesiyle tekrar alevlendi.
Southeast European Times için Ayhan Şimşek'in haberi -- 17/03/08
Türkiye başsavcısı Abdurrahman Yalçınkaya ülke anayasa mahkemesine iktidar partisinin kapatılması konusunda bir iddianame sundu.
Yalçınkaya Adalet ve Kalkınma Partisi'nin (AKP) laikliği baltalayan faaliyetlerin "odak noktası" haline geldiği ve partinin Türkiye'yi İslamcı bir devlete dönüştürme amaçlı "gizli bir gündeme" sahip olduğu yönünde suçlamada bulunuyor.
Savcı, Başbakan Recep Tayyip Erdoğan'ın da aralarında yer aldığı 71 parti üyesinin beş yıl süreyle siyasetten men edilmesini talep etti.
Yalçınkaya'nın hareketi AK liderliğindeki hükümetle ülkenin ordu, yargı ve akademik çevrelerden oluşan laik güçleri arasındaki sıkı mücadelenin son raundu oldu.
Dava açılırsa, partiyi kapatmak için yeni hakimin oyu yeterli olacak.
Kuruldaki 11 hakimin sekizi, sadık bir laik olan eski Cumhurbaşkanı Ahmet Necdet Sezer tarafından atanmıştı.
AKP kendisini muhafazakar bir demokrat parti olarak tanımlıyor.
Parti geçen yıl seçimlerde %47 oy alarak kesin bir zafer kazandı.
Geçen ay parti, laiklerin cesaretini kıran bir hareketle üniversitelerde türban takma yasağını kaldırmayı başardı.
Yalçınkaya 162 sayfalık iddianamesinde yasağın kaldırılmasının siyasi İslamcıların istediği kilit bir adım olduğunu ileri sürüyor.
Başsavcı ayrıca, Erdoğan'ın İslam ve şeriata atıfta bulunduğu çeşitli konuşmalarını da listelemiş.
Savcı, bu konuşmaların AKP'nin Türkiye'yi bir din devletine dönüştürmeye yönelik planlı bir stratejisini ortaya koyduğunu söylüyor.
Yalçınkaya, hükümetin spor kulüplerine ait restoran ve barlarda alkol satışını yasaklama çabalarına da işaret ediyor.
Ancak iddianamenin yayınlanmasından hemen sonra, Erdoğan'ın kabinesinden bir bakan yasağın bir yıl erteleneceğini açıkladı.
Erdoğan Pazar günkü konuşmasında laikliğe olan sadakatini ifade etti.
Başbakan ayrıca savcının hamlesine de meydan okuyarak, partiyi dağıtmak için yargıyı kullanmanın anti-demokratik bir hareket olduğunu söyledi.
Türk medyasındaki tepkiler karışık oldu.
Ülkenin bir numaralı gazetesi Hürriyet'te yazan köşe yazarı Enis Berberoğlu, AKP hükümetinin tekrar seçildikten sonraki politikalarının ilk dönemden büyük ölçüde farklı olduğunu ileri sürdü.
Berberoğlu, seçmenler sandıkta Erdoğan'ı desteklediklerinde bunu ondan sağlam bir ekonomi politikasını sürdürmesi ve AB üyeliği için gerekli siyasi reformları sürdürmesini bekledikleri için yaptıklarını yazdı.
Köşesinde "Tayyip Erdoğan bu oyların gösterdiği yolda devam etseydi, adımlarını Avrupa ve küresel ekonomi yolunda hızlandırsaydı böyle bir davayla karşı karşıya kalmazdı." yazan yazar, AKP'yi artık gençlere Kur'an eğitimi verilmesi gerekip gerekmediğiyle daha çok ilgilenmekle suçladı.
Diğer bir tanınmış yazar, Milliyet'ten Hasan Cemal, davaya şidetle karşı çıkıyor.
Cemal, "Anayasa Mahkemesi kapatma talebini geri çevirmeli ve Türkiye'yi bir siyasi parti mezarlığına dönüştürme sürecine son vermelidir.
Siyasi kaos olasılığına izin vermemelidir." diyor.
Hafta sonu, AB yeni gelişmelerden duyduğu endşeyi dile getirdi.
Genişlemeden Sorumlu Komisyon Üyesi Olli Rehn, "Normal bir Avrupa demokrasisinde siyasi meseleler mahkemede değil parlamentoda tartışılır ve oy sandığıyla karar verilir." diyerek şöyle devam etti: "Yürütme mahkemenin işine karışmamalı, yargı sistemi de demokratik siyasete karışmamalıdır."
Yunan güvenlik bakanlığı bombalandı, baş yardımcı öldü
Perşembe günü, Yunanistan Kamu Düzeni Bakanı Mikalis Hrisohoides'in güvenlik sorumlusu bakana gönderilen ve bombalı olduğu anlaşılan bir paketi açmaya çalışırken hayatını kaybetti.
(AFP, DPA, The Guardian, Scotsman, ANA-MPA - 25/06/10; AP, AFP, Reuters, DPA, BBC, CNN, FT, Wall Street Journal, Telegraph, Deutsche Welle, ANA-MPA - 24/10/06)
24 Haziran Perşembe günü patlayan bir bombanın bir kişiyi öldürdüğü Atina'daki Sivil Koruma Bakanlığı ve emniyet genel müdürlüğüne giren bir doktor görülüyor. [Getty Images]
Hediye süsü verilmiş bir bombalı paketin 24 Haziran Perşembe gecesi Yunanistan'ın halkı koruma bakanlığı binasında patlaması sonucu bakanın üst düzey yardımcılarından birisi hayatını kaybetti.
Patlama akşam saat 8'den kısa süre sonra, Kamu Düzeni Bakanı Mikalis Hrisohoides'in Atina'da sıkı güvenlik tedbirleriyle korunan binanın yedinci katındaki ofisinden birkaç metre ötede meydana geldi.
Polis, patlayıcının bakanın kişisel güvenlik şefi olan 50 yaşındaki polis memuru Yorgos Vassilakis'in şeker kutusu görünümündeki paketi açmaya çalışmasıyla devreye girdiğini açıkladı.
Polis sözcüsü Thanassis Kokkalakis, "Alıp açmaya çalıştığı anda yardımcının ellerinde patlayan ambalajlı bir paketti." diyerek şöyle devam etti: "Büyük bir patlama duyduk; çok fazla duman ve hasar vardı."
Bakanlık yetkilileri derhal binayı boşalttılar ve polis binayı kordon altına aldı.
Patlamadan yara almadan kurtulan Hrisohoides paketin kendisine gönderildiğini söyledi.
Vassilakis'in ölümüne üzülmüş ve sarsılmış görünen bakan, saldırının arkasındaki kişilerin adalete teslim edileceğine söz verdi.
Patlamadan birkaç dakika sonra bakanlığının önünde gazetecilere konuşan Hrisohoides, "Bir dostu, değerli bir yardımcıyı ve iki çocuk babasını kaybettim." dedi.
"Bu korkak katiller adalete teslim edilecektir." diyen bakan, bu gibi olayların polisi "vatandaşlarımızı, mahallelerimizi ve kentlerimizi emniyette tutma" çabalarından caydırmayacağını da vurguladı.
Saldırının sorumluluğunu henüz üstlenen olmadı.
Yunan terör uzmanı Athanasios Drougas BBC'ye verdiği demeçte, bombalama olayının arkasındaki muhtemel örgüt olarak AB ve ABD'nin terörist listelerinde yer alan ülkenin en şiddetli militan grubu Devrimci Mücadele'ye işaret etti.
Polis bu yılın başlarında düzenlediği bir operasyonda sözde çete elebaşı ve rgütün beş diğer üyesini tutuklamıştı.
Drougas, Perşembe günkü saldırının amacının grubun yenilmediğini göstermek olduğuna inanıyor.
Olayı "terör saldırısı" olarak kınayan Başbakan Yorgo Papandreu Vassilakis'in ailesine taziyelerini ileterek, hükümetin radikal militanların amaçlarına ulaşmasına veya Yunanlıları terörize etmesine izin vermeyeceğini söyledi.
Perşembe günü geç saatlerde yaptığı açıklamada Papandreu, "Ülkenin ve halkımızın krizden çıkmak için her gün mücadele verdiği bir dönemde, korkak katiller denge düzenimiz ve demokrasimize darbe vurmak istemiştir." dedi.
Bombalama olayını soruşturan yetkililer bombanın bakanlığa elden mi yoksa posta yoluyla mı teslim edildiğini belirlemeye çalışıyorlar.
"Kral Otto"nun hanedanı sona erdi
Onun teknik direktörlük görevi yaptığı dönemde Yunanistan uluslararası futbol haritasındaki yerini aldı.
Ancak takımın Dünya Kupası'ndaki yenilgisi sonrasında, Rehhagel dönemi sona erdi.
Southeast European Times için Polokwane ve Atina'dan Panayiotis Koumantaros ve HK Tzanis'in haberi -- 25/06/10
Otto Rehhagel dokuz yıldır Yunan milli takımını yönetiyordu. [Getty Images]
Yunanistan, Diego Maradona'nın kadrosunun 2010 Dünya Kupası'nın favorileri arasında gösterildiği göz önüne alınacak olursa, Arjantin'e karşı saygın bir mücadele ortaya koydu.
Fakat takım ilk grup maçında Kore Cumhuriyeti'nden aldığı 0-2'lik yenilginin acısını çıkaramadı - bu yenilgi ikinci tura yükselmeyi sonrasında Nijerya'ya karşı kazanılan zafere rağmen Herkülvari bir görev haline getirdi.
Arjantin yenilgisi, teknik direktör Otto Rehhagel'in dokuz yıldır başında bulunduğu takımdan uzun zamandır beklenen ayrılışını duyurmasıyla bir dönemin sonu oldu.
Rehhagel arkasında 2004 yılında bir Avrupa şampiyonluğu, 2008'de UEFA turnuvasına katılım, Güney Afrika'daki Dünya Kupası'na katılım ve tabii ki, Yunan takımının FIFA'nın uluslararası sıralamalarında baş döndürücü bir hızla yükselmesini miras bıraktı.
Rehhagel, ikinci tur maçlarından bazılarına gidebilmek için takımla birlikte Atina'ya geri dönmemeyi seçti.
Ayrılışının karşılıklı alınmış bir karar mı olduğu yoksa yerel basının taktığı adla "Kral Otto"nun tatsız mı ayrıldığını ancak zaman gösterecek.
72 yaşındaki Rahhagel'in yerini alacak adaylar arasında ünlü Portekizli teknik direktör Fernando Santos yer alıyor. 55 yaşındaki Santos, Portekiz'in "3 Büyüğünün" -Porto, Sporting ve Benfica- yedek kulübesinde oturduktan sonra Yunanistan'ın en popüler üç takımını -AEK Athens, Panathinaikos Athens ve PAOK Thessaloniki- çalıştırdı.
Tahminler doğru çıkarsa, Santos'un en belirgin oyuncuları 30'larının başlarında veya ortalarında olduğu bir takımda bir "gençlik hareketi" uygulaması bekleniyor.
Saha dışında, Güney Afrika'daki Dünya Kupası'nı saran güvenlik sorunları yayla kenti Polokwane'deki Peter Mokaba Stadyumu'nun içinde ve dışında da açıkça görülüyordu.
Yunan taraftar gruplarının stadyum yolunda tacizde bulundukları ve mekanın içinde de durumun düzensiz olduğu bildiriliyor.
Dünya Kupası'nın sponsorlarından birisi- çok uluslu bir bira markası- içeride ürünlerini satıyordu.
Maçın kendisine gelirsek, Maradona'nın takımının yıldızlarına karşı sert oynanma olasılığı hakkındaki "önleyici" açıklamaları, tek bir Arjantinli futbolcunun bile en hafif şekilde sakatlanmamasıyla boş çıktı.
Tam tersine, maçta Yunanistan'ın en iyi üç oyuncusu sakatlık nedeniyle değiştirildi.
Savunma oyuncusu Martin Demichelis'in 76. dakikada Yunan ağlarına giden geri dönen topundan önce, "mucizevi" Messi çoğu zaman 2010 Dünya Kupası'nda sergilediği sağlam performansıyla daha da büyük bir kulübe bilet alabilecek Genoa FC'li genç sol bek Sokratis Papastathopoulos tarafından markajdaydı.
Yunan basın heyeti Arjantinli oyuncular ve personelle aynı otelde kaldı.
Otel, pek çoğu Dünya Kupası boyunca vızıldayan vuvuzela trompetleri ve davullar ve akordiyonlarla donanarak Polokwane'yi küçük bir Buenos Aires'e çeviren Arjantinli ve yerel taraftarların cazibe merkezi oldu.
Yine de son derece sıkı bir güvenlik vardı ve hiçbir taraftar veya basın mensubu otelde oyunculara ulaşamadı.
Sesli öykü: Hedef Arnavutluk!
Arnavutluk'un dünyanın dört bir yanındaki tatilcilerin popüler seçimi olarak Güneydoğu Avrupa'daki komşularına katılma zamanı geldi mi?
Sami Neza olasılıkları inceliyor.
Southeast European Times için Tiran'dan Sami Neza'nın haberi – 25/06/10
[Sami Neza/SETimes]
Bozulmamış kıyı şeridi, temiz suları, ortaçağ şatoları ve İlirya kalıntılarıyla Arnavutluk'un ziyaretçilerine sunacak çok şeyi olmasına rağmen, tatil beldesi olarak sahip olduğu potansiyel büyük oranda kullanılmamış durumda bulunuyor.
Hükümetse tanıtım kampanyaları ve turizm altyapısına daha çok önem vererek bunu değiştirmeye çalışıyor.
Arnavutluk'un ekonomisini düz tutmak için yeni gelir kaynaklarına ihtiyacı olduğu için, zamanlama daha acil olamazdı.
Çabalar sonuç verirse, filizlenen bir turizm sektöründen gelecek artan gelirler küresel krizin yol açtığı mali sorunların dengelenmesine yardım edecek.
Sırbistan'daki geçidin iptali grup yasaklarına yol açabilir
Belgrad'daki Gay Pride Geçidi -- bu hafta başlarında yapılması planlanan -- aşırılık yanlısı örgütlerin tehditleri yüzünden iptal edilmişti.
Southeast European Times için Belgrad'dan Bojana Milovanoviç'in haberi -- 24/09/09
Polis, 20 Eylül Pazar günü Belgrad'da bir Sırp aşırı milliyetçinin belgelerini kontrol ediyor. [Getty Images]
Yetkililer 22 Eylül Pazartesi günü yaptıkları açıklamada, Sırp makamlarının başkalarını tehdit eden siyasi grupları yasaklamayı düşündüklerini söylediler.
Süreci hızlandıran faktör, aşırı milliyetçi grupların Pazar günü Belgrad'da yapılması planlanan Gay Pride Geçidi'nin iptaline yol açan tehditleri oldu.
Adalet Bakan Yardımcısı Slobodan Homen B92'ye verdiği demeçte, yetkililerin Sırbistan'ın en yüksek mahkemesinden "tehdit dile getiren bütün örgütleri yasaklamasını" istemeyi planladıklarını söyledi.
Aşıı milliyetçi gruplar Obraz (Onur) ve Sırp Popüler Hareketi 1389 eşcinsel yürüyüşüne karşı çıktılar.
Obraz lideri Mladen Obradoviç, yürüyüşün planlandığı gibi gerçekleşmesi halinde meydana gelebilecek olaylardan organizatörlerin sorumlu olacağı konusunda uyardı.
Yerel basında çıkan haberlere göre, 10 bin civarında fanatik futbol taraftarından oluşan bir grup geçide katılanları geçidin güzergahı boyunca yer alan mazgallara gizlenmiş taşlarla taş yağmuruna tutmayı planlamışlardı.
Gruplar, geçidin katılımcıları için bir resepsiyona ev sahipliği yapacak olan İsveç Büyükelçiliği'ne de saldırmayı planladılar.
Bu aşırılık yanlısı grupların belli üyeleri, daha sonra katılımcılara doğrudan saldırabilmek için geçidin içine sızmak bile istediler.
İçişleri bakanlığı polisin geçide katılanların güvenliğini garanti edemeyeceğini söyledi ve geçidin şehir merkezinden katılımcıların daha iyi korunabilecekleri Tuna ve Sava nehirleri arasındaki Usce Parkı'na taşınmasını tavsiye etti.
İçişleri Bakanı İvica Daciç, "İçişleri bakanlığı mala ve insan yaşamına yönelik risklere dikkat çekmekle yükümlüdür.
Biz, polisin güvenliği sağlayabileceği ve böylelikle tek bir insan yaşamından bile sorumlu tutulmayacağı bir yerin seçilmesini önerdik." dedi.
Organizatörler öneriyi geri çevirdiler.
Organizasyon komitesi üyesi Majda Puaca, "Bütün büyün dünya kentlerindeki gelenek, eşcinsel ve lezbiyen nüfusun toplumun eşit üyeleri olduğunu göstermek amacıyla bu gibi etkinlikleri ana caddelerde düzenlemektir.
Nehrin kenarındaki bir çayırda dolaşmak istemiyoruz, bu Gay Pride (Eşcinsel Gururu) olmaz." dedi.
Organizatörler, farklı bir yer önermenin "devletin şiddet tehditlerine boyun eğdiğini" gösterdiğini söyledi.
Sırbistan Emniyet Genel Müdürü Milorad Veljoviç Pazartesi günü yaptığı açıklamada, şiddet davranışlarını detekleyenlere karşı "daha katı önlemler" alınacağını söyleyerek, Pazar günü Belgrad'ın merkezinde eşcinsel karşıtı bir yürüyüş düzenlemeye çalışan 37 kişinin tutuklandığnı kaydetti.
Polis ayrıca, güvenlik nedenlerinden ötürü "gelecekte" Belgrad şehir merkezinde hiçbir halk yürüyüşüne izin verilmeyeceğini de söyledi.
Macaristan'da hükümet karşıtı gösteriler sürüyor
Göstericilerin istifa çağrılarına kulak tıkayan Macaristan Başbakanı Ferenc Gyurcsany, Salı günü görevde kalıp zorlu reformları sürdürme andı içti.
(AP, Reuters, FT, Bloomberg, BBC, CNN, Euronews, Budapest Business Journal - 20/09/06; AFP, BBC, Euronews, EUpolitix - 19/09/06)
Macaristan Başbakanı Ferenc Gyurcsany (ortada) 19 Eylül Salı günü Budapeşte'de bir meclis toplantısına katıldı.
Gyurcsany istifa çağrılarını reddetti. [Getty Images]
Macaristan'da 1989 yılında komünizmin çöküşünden bu yana görülen en ağır şiddet olaylarında, polis ve eylemciler arasında 19 Eylül Salı gecesi Budapeşte'de üst üste ikinci defa çatışma çıktı.
Olaylar, bir devlet radyosunun, başbakanın lideri olduğu Sosyalist Parti üyelerine hükümetin Nisan ayında yeniden seçilebilmek için halkı ulusal ekonominin durumu hakkında yanlış bilgilendirdiğini anlattığı bir kasedi Pazar günü yayınlaması sonrasında patlak verdi.
Kasette "Çuvalladık, büyük başarı," diyen Gyurcsany şöyle devam ediyor: "Avrupa'da hiçbir ülke bu kadar utanmaz olmamıştır.
Son bir buçuk iki yıldır açıkça yalan söyledik.
Bu arada da, dört yıldır hiçbir şey yapmadık.
Bunun yerine sabah akşam yalan söyledik."
Pazartesi günü, yaklaşık 10 bin kişi meclis önünde olaysız bir yürüyüş düzenleyerek Gyurcsany'yi istifaya çağırdı.
Aynı akşam, yüzlerce göstericinin devlet televizyon binasının bir kısmını basıp yağmalaması sonrasında protestolar şiddet olaylarına dönüştü.
Reuters'e göre, olaylarda 150'den fazla insan yaralandı.
Çarşamba günü erken saatlerde polis ve isyancılar arasında yeni çatışmalar meydana geldi.
Yaklaşık 100 kişi tutuklandı ve 60 kişinin yaralandığını bildiriliyor.
Polis göstericileri dağıtmak için göz yaşartıcı gaz ve tazyikli su kullandı.
Salı günü, mecliste temsil edilen beş siyasi partinin tümü -merkez sağ ana muhalefet partisi FIDESZ dahil- şiddet olaylarını kınadı.
Ancak FIDESZ genel başkanı Viktor Orban, göstericilere sempati duyduğunu söyleyerek Gyurcsany'yi istifa çağrılarına katıldı.
Orban, Macaristan'da beleidye seçimlerinin yapılmasına iki haftadan az bir süre kala, yaklaşan seçimlerin hükümet gündemindeki zorlu ekonomik refomlarla ilgili bir referandum görevi göreceğini söyledi.
Salı günü düzenlediği basın toplantısında Bloomberg haber ajansı tarafından kaydedilen sözlerinde Orban, "1 Ekim seçimlerinin sonuçları Macar halkının paketi reddettiğini gösterirse, başbakan gitmeli ve giderken paketini de yanında götürmelidir." diyerek şöyle devam etti: "İsyan haklı, fakat sorumlusu arabalar, polis memurları ve televizyon binası değil."
Bu arada Gyurcsany, halkın baskısına boyun eğip istifa etmeyeceğini açıkça belirterek, bunun yerine istenmese de gerekli kemer sıkma tedbirlerini sürdürme sözü verdi.
Bütçe aşımının beşinci yılında, Macaristan'ın bütçe açığının bu yıl GSYİH'nın yüzde 10'unu aşması bekleniyor. AB'deki en yüksek açık olan bu oran, aynı zamanda Euro bölgesine katılmayı hedefleyen ülkelere konan %3 tavanının da çok üzerinde yer alıyor.
Hükümet rekor seviyedeki kamu açığını azaltmak amacıyla vergileri artırarak sübvansiyonları düşürdü.
Planlanan diğer tedbirlerin işten çıkarmaların yanı sıra sağlık ve eğitim sektörlerine yönelik doğrudan vergiler getirmesi bekleniyor.
SERDA Yabancı ve Yerli Yatırımcılara Saraybosna Çevresinde İş Yapmaları İçin Yardım Ediyor
Saraybosna Ekonomik Bölge Geliştirme Ajansı (SERDA) yabancı ve yerli yatırımcılara bağlantı, yer ve banka kredisi alınması gibi konularda bilgi sağlıyor.
Beth Kampschror Balkan Times için Saraybosna'dan bildiriyor - 03/12/02
Ajansın genel müdürü, Saraybosna ve çevresinde iş kurmak isteyenlere yardım sağlayarak, burada fabrika kurmak için yer arayan Amerikalı bir firma için bulunmaz bir fırsat sunduklarını belirtiyor.
IBD Genel Müdürü Heath Cox " Saraybosna Ekonomik Bölge Geliştirme Ajansı (SERDA), Saraybosna'ya ilk geldiğimizde, fabrikamızı kuracak yer ararken birçok bağlantı sağlamamıza yardımcı oldu, bizi özel sektörden birçok kişi ve devlet yetkilisi ile tanıştırdı." diyor.
Beton blok üreten şirketin Bosna Hersek'teki ikinci fabrikasını Mart ayında Saraybosna'da açmayı planladığı belirtiliyor.
Cox burada yaklaşık 50 kişinin istihdam edileceğini söyledi.
Cox şunları söyledi: "[SERDA olmadan] her şey çok daha yavaş gelişecekti, bu kadar çok insanla bu denli kısa sürede karşılaşamazdık.
SERDA birçok kuruluşla bağlantı kurmamızı sağladı ve bize duyulan güveni artırdı."
Ajans başkanı Ömer Vatric, yabancı yatırımcılara Bosna Hersek'teki karmaşık iş süreçlerinde ilerleme sağlamaları için yardım etseler de, asıl amaçlarının yerel şirketlerle çalışmak olduğunu söylüyor.
"Yaptığımız somut şeylerden biri, araları kötü durumda olan iki Cumhuriyet arasındaki ilişkilerin yeniden kurulmasını sağlamak." diyor Vatric.
SERDA'nın - savaştan sonra birçok şirketin bölünmelere uğradığı Saraybosna çevresindeki - Müslüman-Hırvat Federasyonu tarafındaki on kentte, Bosna Hersek Sırp Cumhuriyeti tarafında ise yedi kentte etkinlik gösterdiğini belirten Vatric, örneğin UNIS Doğal Gaz Şirketi'nin savaş sonrasında Federasyon ve Sırp tarafı arasında ikiye bölündüğünü söylüyor.
SERDA bu durumdaki şirketlerin, olası ortak projeler için bir araya gelerek görüşmeler yapmalarını sağlamış.
SERDA ayrıca yerel şirketlere, iş planları konusunda danışmanlık hizmeti veriyor.
Bosna Hersek Sırp Cumhuriyeti'nde yıkılan Trnovo Halı Fabrikası, SERDA'nın yardımı ile, Saraybosna Kantonu'ndan 225.500 Euro kredi sağlamış. Böylece bankalar şirketin iş planlarını ciddiye alır olmuşlar.
"Kanton, Sırp tarafındaki bir şirkete ilk defa kredi verdi." diyor Vatric.
"Bu, ekonominin sınırları aşabildiğini gösteren olumlu bir sinyal."
SERDA teknik danışmanı Fuad Curcic, diğer ajans projeleri arasında orta ve küçük çaplı işletmelere ücretsiz portal sağlayan bir web sitesinin de bulunduğunu belirtiyor.
Site çalışmaya başlayalı henüz birkaç hafta olmuş.
Gelecekte gerçekleştirilmek istenen planlar arasında bir 'iş kuluçkalayıcısı' (business incubator) oluşturmak da var.
"Bu, yeni işletmelerin az bir kira karşılığında yer alarak, iki yıldan beş yıla kadar var olan altyapıyı paylaşabilecekleri, daha sonra buradan ayrılıp yola kendi başlarına devam edebilecekleri bir yapı." diyor Curcic, Ajans'ın bu iş için Saraybosna'nın dış taraflarındaki eski bir fabrikayı gözüne kestirdiğini de sözlerine ekleyerek.
Cox, şirketinin SERDA ile geçirdiği deneyimden hoşnut olduğunu belirterek şunları söylüyor: "SERDA, Saraybosna'da iş yapmak ve doğru bağlantıları kurmak için karşılaştığımız en yararlı işletmelerden biri oldu."
Draskoviç: Sırbistan-Karadağ ICTY İle İşbirliği Yapmalı
Sırbistan-Karadağ Dışişleri Bakanı Vuk Draskoviç, AB ve NATO'ya katılabilmesi için ülkesinin BM savaş suçları mahkemesiyle tam işbirliği yapması gerektiğini söyledi.
(Reuters, AFP, Tanjug - 09/09/04; EUobserver - 08/09/04)
Sırbistan-Karadağ Dışişleri Bakanı Vuk Draskoviç Sırbistan'a BM savaş suçları mahkemesiyle tam işbirliği yapma çağrısında bulunuyor. [AFP]
Sırbistan-Karadağ dışişleri bakanı 9 Eylül Perşembe günü yaptığı açıklamada, ülkesinin eski Yugoslavya Hakkındaki Uluslararası Ceza Mahkemesi ile tam bir işbirliği sergilemedikçe AB ve NATO'ya giremeyeceğini söyledi.
İtalya ziyaretinde bulunan Vuk Draskoviç, Avrupa-Atlantik katılımı ülkesinin başlıca önceliklerinden biri olarak nitelendirdi.
"NATO ve AB'ye katılmak istiyorsak aşmamız gereken çok büyük bir engel var.
Lahey mahkemesiyle işbirliğinden söz ediyorum," diyen Draskoviç, sözlerinin devamında bu engel ortadan kaldırıldığı takdirde ekonominin toparlanarak AB yolunda daha hızlı ilerlemenin önünün açılacağını belirtti.
Belgrad, 1990'larda yaşanan Balkan ihtilafları sırasında savaş suçu işlemekle suçlanan zanlıları tutuklayıp ICTY'ye teslim etme yönündeki uluslararası yükümlülüğünü yerine getirmediği için sürekli olarak eleştiri alıyor.
Eski Yugoslavya Cumhurbaşkanı Slobodan Miloseviç ile bazı yandaşları tutuklu olmasına rağmen Belgrad, aralarında 1998-1999 Kosova ihtilafındaki rolleri nedeniyle geçtiğimiz yıl suçlanan dört yüksek rütbeli Sırp generalinin de bulunduğu diğer kilit zanlıların iadesi yönünde hiçbir adım atmış değil.
Savaş zamanı Bosnalı Sırp liderleri Radovan Karadziç ile Ratko Mladiç de halen kayıp durumdalar.
ICTY tarafından aranan bütün şüphelilerin derhal Lahey'e gönderilmesi gereğini vurgulayan Draskoviç, bu kişilerin ülkelerine utanç getirdiğini ve korunmayı hak etmediklerini söyledi.
Perşembe günü Roma'da gazetecilere konuşan Draskoviç AFP'nin kaydettiği sözlerinde "Onları korumak için herhangi bir neden yok," diyerek şöyle devam etti: "Sırplar olarak ulusal yükümlülüğümüz Sırp halkıyla Miloseviç'i izleyenler arasına bir nevi Çin Seddi inşa etmektir.
Sırbistan-Karadağ Avrupa'ya aittir, Avrupa da Sırbistan-Karadağ' aittir."
Bu arada Sırbistan Maliye Bakanı Mladjan Dinkiç de Sırbistan'ın ICTY ile işbirliği yapmaması sorununun uzlaşmayla çözülmesi gerektiğini söyledi.
Çarşamba günü Sırbistan'ın güneyindeki Nis kentinde yaptığı konuşmada Dinkiç, Sırp Tanjug haber ajansının aktardığı sözlerinde "Cumhuriyetçi Cumhurbaşkanı (Boris) Tadiç bizden yana, Başbakan (Vojislav) Kostunica bizden yana, G17 Plus partisi de hükümette ve hepimiz ortak bir kararın arkasında durmalıyız," dedi.
ICTY'nin Sırbistan-Karadağ koordinatörü Perşembe günü yaptığı konuşmada, basında BM mahkemesiyle Belgrad arasında dört Sırp generalin vatanlarında yargılanmalarını sağlayacak bir anlaşma yapıldığı şeklinde çıkan haberleri yalanladı.
Belgrad'ın Lahey mahkemesiyle işbirliği yapmadığı göz önüne alındığında, bu konuyu tartışmanın bile "abes" olduğunu söyleyen Alexandra Milenov sözlerini şöyle sürdürdü: "Hala böyle bir anlaşmanın olma olasılığı hakkında konuşan siyasiler halkı yanlış yönlendiriyor, daha da kötüsü, mahkemenin pazarlık yapabilecekleri siyasi bir kurum olduğu şeklinde yanlış bir inanca yol açıyorlar."
Kültür ve Spor: Bulgaristan'ın Trakya hazineleri turnede
Antik Trakya'dan kalma altın ve gümüş eşyalar Fransa, İsviçre ve Japonya'da sergilenecek.
Kültür ve spor haberlerinde ayrıca: Hırvat Kosteliç Dünya Bankası sezonunu kaçıracak.
Bulgaristan'da gün ışığına çıkarılan antik Trakya hazineleri 14 Ekim'de yurtdışında turneye çıkarak Fransa, İsviçre ve Japonya'da yapılacak sergilerde tanıtılacaklar.
Kültür Bakan Yardımcısı İna Kileva'ye göre, sergilerde Rogozen, Borovo, Letnica ve Panagyurişte hazinelerinin yanı sıra son yıllardaki keşiflerden elde edilen yaklaşık 100 altın ve gümüş antika eşya yer alacak.
Dünyanın en iyi bayan kayakçılarından biri olan Hırvat Janica Kosteliç sakatlık nedeniyle 2006-2007 Dünya Kupası sezonunun tamamını kaçıracak. 24 yaşındaki son Dünya Kupası şampiyonu ve dört kez Olimpiyat şampiyonu sırt ve diz sorunları nedeniyle ara vermesi gerektiğini söyledi.
Sırp tenisçi Novak Cokoviç, Fransa'nın Metz kentinde düzenlenen de Moselle Açık finallerinde Avusturyalı Jürgen Melzer'i 4-6, 6-3 ve 6-2'lik setlerle yenerek yılın ikinci ATP trofisini kazandı.
Bir diğer Sırp oyuncu Janko Tipsareviç ise Belçika'nın Mons kentindeki turnuvayı kazandı.
Tipsareviç İngiliz Alex Bogdanoviç'i 6-4, 1-6 ve 6-2'lik setlerle mağlup etti.
Balkanların en büyük yazarlarından biri olan Nobel adayı İvo Andriç, 9 Ekim Pazartesi günü 114. doğumgününde memleketi olan Bosna-Hersek'in Travnik kasabasında edebiyat tartışmaları ve eserlerinden yapılan halka açık okumalarla anıldı.
Etkinliği Travnik Müzesi düzenledi.
Hollywood aktörü John Cusack'ın, "War Inc." ("Savaş Şirketi") adlı yeni filminin çekimleri için bu hafta Bulgaristan'a gelmesi bekleniyor.
Cusack, genç yıldız Hilary Duff'ın da rol aldığı filmde duygu yüklü bir kiralık katili oynayacak.
Hırvat-Sloven kültür ilişkilerinin vurgulandığı bir sergi, Zagreb'deki Josip Stipanov Ulusal Kütüphanesi'nde açıldı.
"İki Kültürün Yaratıcıları" başlıklı etkinlikte iki komşu ülke arasındaki uzun süreli işbirliğini ortaya koyan ve tarihi Ortaçağa kadar uzanan el yazmaları, dergiler, kitaplar ve haritalar sergileniyor.
Sergi 4 Kasım'a kadar Zagreb'de açık kalıp, sonrasında Ljubljana'ya geçecek.
Genç Makedon ressam Borjana Bozinovska'nın çalışmalarının yer aldığı sergi, Sırbistan'ın Pirot kentindeki Cedomir Krstiç galerisinde açıldı.
Bozinovska'nın dini inançlardan esinlenerek yarattığı çalışmaları ikonografiye yakın bir tekniğe dayanıyor.
(Çeşitli kaynaklar – 04/10/06 - 11/10/06)
Sırbistan parlamentosunda ayakkabılar havada uçuyor
Bir muhalefet milletvekili geçen haftaki bir hareketiyle büyük ilgi çekti.
Southeast European Times için Belgrad'dan Bojana Milovanoviç'in haberi -- 03/12/09
Sırp milletvekili Gordana Pop-Laziç. [B92]
Sırp Radikal Parti'li (SRS) milletvekili Gordana Pop-Laziç, 26 Kasım'da Meclis Başkan Yardımcısı Gordana Comiç'in SRS'li bir milletvekilinin tartışmalı bir tüzükle ilgili konuşmasını bitirmesine izin vermemesini protesto etmek için Comiç'e ayakkabısını fırlattı.
Tek ayakkabıyla salonu terk etmek zorunda kalması sonrasında basın mensuplarına konuşan Pop-Laziç, "Bu, Sırp Radikal Partisi'ne oy vermiş ve benimle aynı şeyi yapacak olan küskün vatandaşların ayakkabısıdır." dedi.
Pop-Laziç davranışının kendi deyimiyle parlamentodaki muhalefet partilerine yönelik zorbalığa karşı bir dışavurum olduğunu ileri sürdü.
Milletvekili ayrıca, bu eylemin Lahey mahkemesinde yargılanmakta olan SRS lideri Vojislav Seselj'in talimatıyla gerçekleşmediğini de belirtti.
Pop-Laziç meclis başkanını tutturamamasına rağmen 350 avro para cezasına çarptırıldı.
Radikal Parti Genel Başkan Yardımcısı Dragan Todoroviç de Pop-Laziç'in hareketine arka çıkarak, "iyi nişan alamamak ve başkan yardımcısını vuramamaktan ceza alacağını" söyledi.
Todoroviç Pop-Laziç'i eski ABD Başkanı George Bush'a ayakkabı fırlatan Iraklı gazeteciyle karşılaştırdı ve "Ayakkabısı tarihe geçecek." dedi.
Sırp devlet televizyonu ayakkabı olayını kaçırdı ve kameraların o anda otomatik moda ayarlandığını söyleyerek izleyicilerinden özür diledi.
Aralarında Danas gazetesinin de yer aldığı bir kısım medya olayı "sirk" olarak nitelendirerek kınarken, Kurir gibi diğerleriyse ayakkabıların İtalyan malı ve yaklaşık 100 avro olduğunu bildirdi.
Muhalefetteki Sırbistan Demokrat Partisi (DSS) yöneticisi Milos Aligrudiç, kendi deyimiyle başkan yardımcısının "oturumları rezalet biçimde yönetmesi" nedeniyle Pop-Laziç'in tepkisinin haklı olduğunu söyledi.
Aligrudiç, "birisi milletvekillerinin haklarını ihlal ederek onları sürekli olarak kışkırtır, kurallar icat eder, art niyetli olarak usul kurallarını bozar ve milletvekillerine müdahale ederse, bu gerçekten çizgiyi aşmaktır." dedi.
Ancak iktidar koalisyonu milletvekilleri bu iddialara yönelik şüphelerini dile getirdiler.
Vekiller, olayın ucuz siyasi puan toplama davranışı ve Pop-Laziç'in yetiştirilme tarzının bir yansıması olduğuna işaret ettiler.
İktidar koalisyonun meclis grubu olan Avrupalı bir Sırbistan için'in başkanı Nada Kolundzija da, ayakkabı fırlatmakla Pop-Laziç'in parlamentonun usul kanununu "ağır şekilde ihlal ettiğini" söyledi.
Kolundzija, "Bunlar son derece net usul kurallarıdır ve herkes için geçerlidir." dedi.
Siyasi, "Radikallerin parlamentoyu hiçbir kuralın olmadığı bir sirke çevirme girişimleri başarısız olacaktır ve bugüne kadar da başarısız olmuştur." diye de ekledi.
Romanya'daki cumhurbaşkanlığı ikinci tur seçimleri seçim taktikleriyle lekelendi
Bu hafta sonu ikinci tur oylamadan geçecek olan cumhurbaşkanlığı seçimleri bazı bel altı vuruşlara sahne oldu.
Southeast European Times için Bükreş'ten Paul Ciocoiu'nun haberi -- 03/12/09
Bükreş'teki seçim afişleri. [Getty Images]
Görevdeki Traian Basescu ve eski dışişleri bakanı Sosyal Demokrat Mircea Geoana 6 Aralık Pazar günü cumhurbaşkanlığı ikinci tur seçimlerinde bir araya gelecekler.
Kampanya dönemi, rakip tarafların başlattığı kişisel saldırılarla geçen hafta çirkinleşti.
Basescu'yu 2004 yılındaki bir mitingde bir çocuğa vururken gösterdiği iddia edilen bir video ülkede tartışmalara yol açtı.
Görüntülerde cumhurbaşkanı, beş yıl önceki bir yerel seçim kampanyası sırasında Ploieski kentinde kalabalığa seslendiği sırada yardım isteyen bir kadını dinlemek üzere sahnenin üzerine eğilirken görülüyor.
İkiliye bir çocuk yaklaşıyor ve konuşmanın belli bir noktasında Basescu'nun çocuğun çenesine sertçe vurduğu görülüyor.
Cumhurbaşkanı Ulusal Adli Ekspertiz Enstitüsü'nden görüntü kaydını gerçek olup olmadığı belirlemek üzere analiz etmesini istedi.
Kurum yayınladığı bir bildiride, bulgularının cumhurbaşkanlığına iletildiğini duyurdu. 18 sayfalık sonuç belgesini sunan Basescu, "Söz konusu kayıtta bilgisayarla düzenleme öğelerine rastlanmıştır: bu ya orijinal değildir, ya da orijinal kayıttan sonra doğru şekilde yapılmış bir kopyadır." dedi.
Basescu, iddia edilen olayın fotoğraflarını ilk yayınlayan gazetenin yanı sıra olaya tanıklık ettiğini söyleyen bir işadamını mahkemeye verdi.
Eski komünizm karşıtı ve şair Mircea Dinescu tarafından başlatılan ilgili saldırılara yanıt olarak, bugüne kadar dikkat çekmemiş olan cumhurbaşkanının eşi Maria Basescu, kocasına yöneltilen iddiaları reddettiğini açıkladığı bir açık mektup yayınladı.
"Bugün sessizliğimi bozuyorum, çünkü medya ve onun arkasındaki insanların söyledikleri şeyler benim açımdan kabul edilemez şeyler."
Demokrasiyi savunan önde gelen bir Romen STK'sı ve diğerleriyle birlikte Romanya'daki seçimleri izleyen bir STK olan Pro Democratia Derneği (APD), "Cumhurbaşkanlığı seçim kampanyasını tanımlayan ahlak ve profesyonellik eksikliğini" kınadı.
Dernek buna ek olarak, "Bu bağlamda APD, sonucun her zaman süreci haklı çıkarmadığını unutmuş görünen seçim adaylarını son kez normallik ve haysiyete çağırmaktadır." dedi.
Romen Evenimentul Zilei gazetesinin siyasi editörü Florin Ciornei SETimes'a verdiği demeçte, "Seçim öncesi kirli saldırılar eşi görülmemiş bir zirveye ulaşmıştır.
Kampanyanın pozitif temaları tamamen bu gibi saldırıların çamuruna bulanmıştır." dedi.
Ciornei, "Bu kişisel saldırıların amacı seçmenler üzerinde duygusal etki yaratmaktır - rakibin seçmenlerinin seferberliğini bozmak veya bu gibi "ifşalara"öfkelenebilecek yeni seçmenleri çekmektir." diye de ekledi.
Salı günü yayınlanan bir INSOMAR anketine göre, Geoana %54 oya, Basescu ise %46 oya sahip bulunuyor.
Diplomasi Günlüğü: Bölge ülkeleri işbirliğini tartıştı
BH, Sırbistan, Hırvatistan ve Karadağ ilişkileri hızlandırma çağrısında bulunurken, Arnavutluk ve Sırbistan ilişkilerini ilerletme yolları arıyor
Sırbistan Cumhurbaşkanı Boris Tadiç (sağda), Karadağ Cumhurbaşkanı Filip Vuyanoviç (sağdan 2.), BH Cumhurbaşkanlığı Reisi Haris Silayciç (soldan 2.) ve Hırvatistan Cumhurbaşkanı İvo Josipoviç Saraybosna'daki toplantı sonrasında el sıkışıyor. [Getty Images]
Bosna-Hersek Cumhurbaşkanlığı Reisi Haris Silayciç ve Sırbistan, Hırvatistan ve Karadağ'ın cumhurbaşkanları -sırasıyla Boris Tadiç, İvo Josipoviç ve Filip Vuyanoviç- AB üyeliği konulu görüşmeler için 29 Mayıs Cumartesi günü Saraybosna'da bir araya geldiler.
Toplantı sonunda imzalanan bildirgede karşılıklı güven ve bölgesel işbirliği çağrısında bulunuldu.
Karadağ Cumhurbaşkanı Filip Vuyanoviç 31 Mayıs Pazartesi günü Banja Luka'da yaptığı açıklamada, ülkesinin Bosna-Hersek'in egemenlik ve toprak bütünlüğüne saygı duyduğunu söyledi.
Sırp Cumhuriyeti (SC) Cumhurbaşkanı Rayko Kuzmanoviç ile görüşmesi sonrasında konuşan Vuyanoviç, Podgorica'nın BH'nin AB ve NATO'ya üyelik hedeflerine verdiği desteği de dile getirdi.
Cumhurbaşkanı, üç kurucu etnik grubun bu hedeflere ulaşmak için ülkeyi daha etkili hale getirmenin yollarını bulmaları gerektiğini de ekledi.
Lider, iki ülkenin çifte vatandaşlık konusunda en kısa zamanda anlaşma sağlayacakları yönündeki umudunu da dile getirdi.
Arnavutluk Enerji ve Ekonomi Bakanı Dritan Prifti Sırp mevkidaşı Petar Skundriç ile 31 Mayıs Pazartesi günü Tiran'daki görüşmesi sonrasında yaptığı açıklamada, ülkelerinin bir stratejik enerji ittifakı kurmayı hedeflediklerini söyledi.
Yakında Belgrad'a yapacağı bir ziyareti duyuran Prifti, "Bazı konulardaki anlaşmazlıklara rağmen, başta ekonomi olmak üzere işbirliği yapabileceğimiz fırsatlar mevcuttur." dedi.
Kıbrıs Rum Kesimi, Bosna-Hersek, Irak, İsrail ve Lübnan da dahil olmak üzere "bölünmüş kentleri" olan on ülkeden temsilcilerin katılımıyla gerçekleşen toplantı, 28 Mayıs Cuma günü Sırp yoğunluklu kuzey Mitrovica'da sona erdi.
Katılımcılar, toplumlar ve seçilmiş yetkililer arasında güveni yeniden inşa etme çağrısında bulunan bir ortak bildirge yayınladılar.
Toplantıda eğitim ve para desteği gibi somut tedbirlere yönelik sözler de verildi.
27 Mayıs Perşembe günü resmi bir ziyaret için Üsküp'te bulunan Romanya Cumhurbaşkanı Traian Basescu, Makedonya'nın NATO ve AB hedeflerine koşulsuz destek verdi.
Makedon mevkidaşı Gjorge Ivanov ile düzenlediği ortak basında toplantısında Basescu, Romanya'nın Yunanistan ile aradaki isim anlaşmazlığında uzlaşmayı desteklediğini belirtti.
Slovenya Başbakanı Borut Pahor ve Sırp mevkidaşı Mirko Zvetkoviç 26 Mayıs Çarşamba günü ikili ilişkilerin iyi ve ekonomik ilişkilerin ilerlemekte olduğu konusunda anlaştılar.
Pahor Slovenya'nın Sırbistan'ın AB üyelik sürecine verdiği desteği dile getirdi ve Ljubljana'nın bölgedeki bütün ülkelerin AB üyelik süreçlerini başarılı bir şekilde tamamlamalarını istediğini de ekledi.
Türkiye Başbakanı Recep Tayyip Erdoğan 26 Mayıs Çarşamba günü yaptığı açıklamada, başta İran'ın nükleer programıyla ilgili diplomatik işbirliği olmak üzere Brezilya ile kurulan yeni dostluk ilişkilerine övgüde bulundu.
Sao Paulo'da düzenlenen bir iş konferansında yaptığı açıklamada Erdoğan, her ikisi de BM Güvenlik Konseyi'nin daimi olmayan üyeleri olan Türkiye ve Brezilya'nın uluslararası toplumda büyük bir endişe kaynağı olan bir sorunu ele alma cesaretini gösterdiğini kaydetti.
(Çeşitli kaynaklar -- 25/05/10-01/06/10)
Kültür ve Spor: Rolling Stones Karadağ'ı salladı
Bölgede yaşayan hayranları, Pazartesi gecesi Karadağ'da Mick Jagger ve Rolling Stones ile coştular.
Bu hafta ayrıca: Karadeniz Oyunları Türkiye'de sona erdi ve Sırp Jelena Jankoviç Wimbledon'da karışık çiftleri kazanan takımda yer aldı.
Mick Jagger (solda) ve gitarist Keith Richards, Rolling Stones Big Bang turnesi kapsamında 9 Temmuz Pazartesi gecesi Karadağ'ın Adriyatik kıyısındaki Budva kentinde sahne aldı. [Getty Images]
Karadağ, Arnavutluk, Bosna-Hersek ve İtalya'dan gelen yaklaşık 55 bin müziksever, 9 Temmuz Pazartesi gecesi budva yakınlarındaki Jaz Beach'te gerçekleşen Rolling Stones konserine gitti.
Grubun Big Bang turnesi kapsamında gerçekleşen konser iki saat sürdü.
Gösteriyi Hırvatistan Cumhurbaşkanı Stipe Mesiç, Sırbistan Cumhurbaşkanı Boris Tadiç ve Bulgaristan Cumhurbaşkanı Georgi Parvanov da seyretti.
Bulgaristan, geçtiğimiz hafta Sofya'da düzenlenen 62. Balkan bölgesel atletizm turnuvası bayanlar atletizm finalini birinci sırada tamamladı.
Bulgar takımı toplam 152 puanla turnuvada birinci olurken, onu 139 puanla Yunanistan ve 122 puanla Türkiye izledi.
Bulgaristan'ın aldığı 11 altın madalya içinde, Tezcan Naimova ve Teodora Kolarova üçer madalya kazandılar.
Spor turnuvası Karadeniz Oyunları'nın birincisi, 7 Temmuz Cumartesi günü Türkiye'nin Trabzon kentinde sona erdi.
Turnuvada 11 ülkeden gelen sporcular, okçuluk, basketbol, jimnastik, futbol, yüzme, tekvando, kros, voleybol ve güreş dallarında yarıştılar.
İngiliz Jamie Murray ve Sırp Jelena Jankoviç, 8 Temmuz Pazar günü yapılan karşılaşmada İsveçli Jonas Bjorkman ve Avustralyalı Alicia Molik'i 6-4, 3-6 ve 6-1'lik setlerle yenerek, Wimbledon karışık çiftler dalında birinci oldular.
Jankoviç, Wimbledon'da tek bayanlar kategorisinde Marion Bartoli'ye yenilmesi sonrasında şu anda dünya klasmanında üçüncü sırada bulunuyor.
